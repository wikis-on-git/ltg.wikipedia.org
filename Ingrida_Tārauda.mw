'''Ingrida Tārauda''' (1971) — latgaļu ailineica.

Dzimuse Drycānu pogosta Kuzmu solā. Vuicejusēs Drycānu školā, Daugpiļs universitetā. Darejuse Cyskodu vydsškolā, Cyskodu bārnunomā, Gaujīnis vydsškolā.

Poezejis lasejumi ''Vīgla byušonys ironeja'' (2000), ''Izdadzynuota sirds'' (2001). Ailis drukavuotys i jaunūs autoru kūplasejumā ''Pagrauda'' (1999), ''Tāvu zemis kaleņderī'', aļmanahūs ''Rēzne''(''Rēzekne'') i ''Luna''.

I. Tārauda par sevi soka: „Vuicejūs Drycānu vydsškolā, napatyka vuiceitīs, naguoju iz školu - puorsvorā slymuoju, a školuotuoji dūmuoja, ka simulantka asu, a eistineibā – cytu reizi nu reitim navarēju pasamūst i laiceigi byut iz stuņdem par tū, ka caurom naktim skaiteju gruomotys i raksteju viestulis draugim vysā pasaulī. I deļ tuo - nu reita gryuši beja acs atvērt, a puorsvorā - slymuoju. Pabeidžu Drycānu školu, latvīšu volūdys školuotuoja Vilhelmine Mežule (vysu laiku lobuokuo školuotuoja) mani 1. seņtembrī aizveda uz Vacstružānu pamatškolu i tī es suoku struoduot par latvīšu volūdys školuotuoju. Beju 8. klasis audzynuotuoja i teatra puļceņa vadeituoju (par pyrmū dorba godu – kai nabej pi čaja). Tod – īsastuoju Daugpiļs Pedagogiskajā institutā, pabeidžu – Daugpiļs Pedagogiskū universitetu kai krīvu volūdys i literaturys vydsškolys školuotuoja nacionalajuos školuos. Piec Vacstružānu pamatškolys – dorbs Tyskuodu vydsškolā i Tyskuodu bārnu nomā pyrmsškolys grupā. Vysa tī nūstruoduoju desmit godu. Tī i saplauka muna dzejuošona. Voldemars Ivdris puspilmu sataiseja par mani (oi, kai gribātu redzēt!), brauču ar "Skrīveri" - es, Oskars Seiksts, Juoņs Ryučāns, Vaļuks, Ontons Slyšāns i Ontons Kūkojs. Suoku publiceitīs Rēzeknis almanahā, izguoja pyrmuo gruomota, nu tys laiks beja rikteigi sapiļdeits.

Otkon īsastuoju Daygpiļs Pedagogiskajā universitetā – latvīšu volūdys školuotuojs cyttautu vuiceibškoluos. Beidžu i – aizguoju iz cytu rajonu: Alyuksnis rajonu. Suoku struoduot Gaujīnis gimnazejā, turpynoju struoduot Ojara Vuocīša Gaujīnis vydsškolā par krīvu volūdys školuotuoju, teatra puļceņa vadeituoju, avīzis puļceņa vadeituoju, daudzu projektu vadeituoju. Izguoja ūtruo gruomota. Rokstu, prūtams. Tāraudu Ingrida i dzeja - obys vīna ūtru respektej: kod Ingrida navar parakstiet – tod dzeja klusej, kod ūtraiž – tod ūtraiž. Asu nu 2007. goda Latvejis Rakstnīku Savīneibys bīdrs.

== Literaruo darbeiba ==
Pyrmuo publikaceja – dzeivuļs laikrokstā „Latvejis Jaunatne”, 1987. godā. Pyrmuo leluoko publikaceja latgalīšu jaunuos paaudzis dzejnīku kūpkruojumā „Pagrauda” (1999).

Izdūtuos gruomotys: „Vīgla byušonys ironeja” (2000, izdeve Latgolys Kultūrys centra izdevnīceiba ar Latvejis Kultūrkapitāla fonda atbolstu)„Izdadzynuota sirds” (2001, izdeve Latgolys Kultūrys centra izdevnīceiba ar Latvejis Kultūrkapitāla fonda atbolstu)„Starp sliekšņiem un jumtiem” (2002, sak. Ineta Atpile-Jugane, izdeve Latgolys kultūrviesturis muzejs).

Periodiski publicej sovus dorbus Latgolys Kultūrys centra izdavumā „Tāvu zemis kalendars”, arī almanahā „Olūts”. Desmit godus publicej dzeju Rēzeknis literatu kūpkruojumā „Rēzeknis dzejis alamanahs” (1997–2008).

Suokūt nu 2007. goda latgalīšu gazetā www.lakuga.lv, 2008. godā lasejums dzejis diskā „Infantio poesis”. 2008. godā publikaceja latgalīšu myusdīnu dzejis antologejā „Susātivs”. 
Par sovu literarū darbeiba Ingrida Tārauda soka: „Ite irā par tū, kū es poša zynu. A irā publikacejis, par kurom asu dzierdejuse, naasu redziejuse”2

Atsaucis
# Pieejams: [http://ingrida.webnode.com Raksta nos. Ingrida Tārauda] [skatīts 29.05.2010]
# [Pieejams: http://latgola.lv/literatura/poezeja/ingrida.tarauda Raksta nos. Ingrīda Tārauda] [skatīts 29.05.2010]

== Roksti par I. Tāraudu ==
# Latviešu rakstniecības bibliogrāfijas. LU Literatūras, folkloras un mākslas, Zinātne: 2003, 589. lpp.
# Ingrida Tārauda http://inngrida.blogspot.com

== Verīs ari ==
# Ingrida Tārauda [http://latgola.lv/literatura/poezeja/ingrida.tarauda] [skatīts 29.05.2010]

[[Kategoreja:Zeimeigi Latgolys ļauds]]
