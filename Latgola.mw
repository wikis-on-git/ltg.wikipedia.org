{{Infoskreine Latvejis viesuriskīs nūvods
| nūvoda_pasauka     = Latgola
| zemislopa          = Latgale LocMap.png
| gerba_atvaigs      = Coat of Arms of Latgale.svg
| gerba_pasauka      = Latgales ģerbonis
| karūga_atvaigs     = Flag of Latgale.svg
| karūga_pasauka     = Latgales karogs
| rmīsts             = [[Daugpiļs]], [[Jākubmīsts]], [[Rēzekne]]
| pluots             = 14 547
| pluots_gods        = 
| dzeivuotuoju_skaits= 301 593
| dzeivuotuoji_gods  = 2011
| bīzeiba            =
| teritoriskais_dalejums= {{collapsible list|title=22 nūvodi (3 daļieji)}}
| nūvodu_centri      = {{collapsible list|title= 19 centru}}
| teiklavīta         = lpr.gov.lv
}}
'''Latgola''' ({{vol-lv|Latgale}}) – [[Latveja|Latvejis]] nūvods vaļsteibys reitūs.

== Geografeja ==
:''Golvanīs rakstīņs [[Latgolys doba]]''

Geografiskai Latgola izalikaliejuse iz [[Latgolys augstīne|Latgolys]] i [[Sielejis augstīne|Sielejis]] augstīņu i [[Reitulatvejis zamīne|Reitulatvejis]], [[Mudovys zamīne|Mudovys]], [[Polacka zamīne|Polacka]] zamīņu. Tipiskīs Latgolys [[zemisvierīņs]] ar [[Kaupris|kauprim]] i [[Līkne|līknem]] veidūjīs kai [[Laduojs|laduoja]] [[Veice|veicis]] rezultats geologiskajūs [[Ladslaiki|ladslaikūs]]. Latgolys pošys augstuos viersyunis pa vyscaureigajam (absolutajam) augstumam – [[Lelais līpkolns]] (289 m augšuok jiuru leidzīņa) i [[Dzierkaļu kolns]] (286 m augšuok jiuru leidzīņa) [[Rēzeknis nūvods|Rēzeknis nūvoda]] [[Kaunatys pogosts|Kaunatys pogostā]]. Pa samiereigajam (relativajam) augstumam pyrmū vītu aizjam [[Dzierkaļu kolns]], jis pasaceļ augšuok apleicīnis par 89 metri. 

Latgolu arī sauc par Zylūs azaru zemi, Azarzemi. Regiona līknēs atrassim kaidu tyukstūšu azaru, nu jūs poši lelī – [[Lubuons]] (viersas plotums 8070 ha) i [[Rāzna]] (5756 ha). Vysudziļais Latgolys azars (65 m) – [[Dreidzs]]. Nu sovys pusis, Dagdys nūvodā asūšais Ješs tur vysuvaira azarsolu (69). Pa skaitam lelums Latgolys azaru saguluši [[Latgolys augstaine|Latgolys augstainē]].

Regionā taipat na moz upu, tikai juos leluokuotīs nalelys. Poša leluo, poša skaistuo i kulturviesturiski vysusvareiguo upe – Daugova, ītakūša Latgolā nu Boltkrīvejis teritorejis. Gobola iz vyds Kruoslovys i Daugpiļs, kurymā upe taisa pīcus leikumus i tak pa apmāram 40 m dziļu upleju, kod nakod sauc Latgolys Šveicarejis. Svareiguokys Daugovys pītakys Latgolā – Aivīkste, Dubna. 

[[Reitulatvejis zamīne|Reitulatvejis zamīnē]] izaplātuši leli pūri i peisi. Teiču pūrs aizjam lelu daļu Krystapiļs i Varakļuonu nūvoda.

Meži sadz apmāram trešu daļu Latgolys teritorejis. Pūstumlatgolā stīpās egļu skuti, a gar Daugovu – prīžu syli. Dīnavydlatgolys leluos dalis [[Zemisvierīņs|zemisvierīņam]] soveigys bārzu bierzs. 

Latgolā plotys kūdrys atradnis: Krīvu–Jersikys pūrs Leivuonu nūvodā, Kreiču i Kreņovas pūri Kuorsovys i Cyblys nūvodā, Strūžānu pūrs Rēzeknis nūvodā, taipat muola atradnis: Vileks nūvoda Kuprovā, Leivuonā, Daugpiļs nūvoda Neicgalī. Ceļu būvnīceibā Latgolā lītoj dolomītu, kura vysleluokuos atradnis ir pi Jiekabpiļs. Daugovys uplejā i juos apleicīnē ir lelys smiļkšu atradnis. Leivuona boltū kvarca smiļkti lītoj vītejuo stykla dareitova.

Klimats Latgolā koņtinentāluoks kai cytā Latvejis teritorejis daļā. Zīmys vīnmār soltuokys i snīga pīkreit dreižuok i juo pasadora bīzuoka kuorta kai palykušajā Latvejis daļā, a vosorys syltuokys. Dagdā i Daugpilī registrāta vysuzamuokuo temperatura (–43 grādi C), i Daugpilī – absolūtuo vysuaugstuokuo (+36 gradi C). 

Deļ plotuo iudiņbaseina Latgolā lela iudiņa putnu, iudiņa kustūnis i molusku vysaideiba, a deļ pūru i peisu – lela pūstumu dzeivinīku i auguoju škiru vysaideiba. Lelajūs meža<ref>https://www.studytroopers.com/noun-in-marathi/</ref> masivūs Latgolā apteikamys daudzejis taigys dzeivinīku škirys, kuru pīstuovi īceļoj nu Krīvejis (luoči, taigys kustūne i ct.). A Daugovys vacupē, Pīdrujis sausajuos pļovuos i cytuos smiļkšuotuos i atdareituos vītuos sateikamys daudzejis stepu i cytu dīnavydu dzeivinīku i auguoju škirys (tauryni, vabalis, voguli, sieņs i ct.). Latgolā pīskaiteits vaira kai 1850 vabaļu i vogulu škiru. 

Latgolā irā nazcik vaļsteibys sorgojamu dobys objektu – Teiču rezervats, sorgojamuos teritorejis apleik Dreidža, Istrys, Pildys i Odumovys azaru, taipoš 3 sorgojama [[Zemisvierīņs|zemisvierīņa]] apvydi – Sielejis, Viersdaugovys i Daugovys lūku. Jī izslyvuši caur sovpateigajim, daudzatmejeigajim vierīnim i sevišku dobys skaistumu. Bez tuo Latgolā irā daudzi cylvāka īriedeitu parku, a Daugpiļs nūvoda Neicgaļa pogostā atsaguļs miļža akmiņs (apleikmārs 30,5 m, augstums 3,5 m).

;Pošys augstuos Latgolys viersyunis: ''Pasauka (Byušonys vītys nūvods i pogosts) – vyscaureigais augstums (augšuok jiuru leidzīņa) – samiereigais augstums (augšuok apleicīnis)''
* [[Lelais Līpkolns]] (Rēzeknis nūv. Kaunatys pog.) – 289,3 m a. j. leidz. – 86 m
* [[Dzierkaļu kolns]] (Rēzeknis nūv. Kaunatys pog.) – 286,3 m a. j. leidz. – 89,2 m
* Dubuļu kolns (Rēzeknis nūv. Kaunatys pog.) – 273,8 m a. j. leidz. – 61,8 m
* Karaļu kolns (Rēzeknis nūv. Kaunatys pog.) - 272,2 m a. j. leidz. – 55,6 m
* Kromaņu kolns (Rēzeknis nūv. Kaunatys pog.) - 271,1 m a. j. leidz. – 53,8 m
* Dekšņa kolns (Rēzeknis nūv. Kaunatys pog.) - 266,5 m a. j. leidz. – 34,9 m
* Greizais kolns (Dagdys nūv. Aņdzeļu pog.) - 263,7 m a. j. leidz. – 60 m

;Poši lelī Latgolys azari: ''Pasauka (Byušonys vītys nūvods) – viersa pluots''
* [[Lubuons]] (Rēzeknis i Modyunis nūv.) – 8070 ha
* [[Rāzna]] (Rēzeknis nūv.) – 5756 ha
* Rušyuns (Ribinišku nūv.) – 2373 ha
* Sivers (Kruoslovys nūv.) – 1759 ha
* Cierms (Ludzys nūv.) – 1261 ha
* Ješs (Dagdys nūv.) – 988 ha
* Lelais Ludzys azars (Cyblys nūv.) – 846 ha

;Poši dzilī Latgolys azari: ''Pasauka (Byušonys vītys nūvods) – vysulelais dziļums''
* [[Dreidzs]] (Kruoslovys nūv.) – 65 m
* Garais (Kruoslovys nūv.) – 56 m
* [[Iļdzs]] (Aglyunys nūv.) – 46 m
* Ormejs (Kruoslovys nūv.) – 43 m
* Ojats (Kruoslovys nūv.) – 41 m

== Administrativais dalejums ==
:''Golvonais rakstīņs: [[Latgolys administrativais dalejums]]''

Administrativai Latgola sasadora nu 19 nūvodu i 2 republikys mīstim. Kulturviesturiski Latgolai pīdar i daļa nu Olyuksnys nūvoda (nazkodejais Līpnys pogosts) i Modyunis nūvoda (nazkodejais Borkovys pogosts). Taipoš leluokuo daļa Daugpiļs nūvoda i Daugpiļs mīsta irā Latgolā, a nūvoda daļa Daugovys kairajuo molā i Daugpiļs mīsta daļa (nazkodejais Greivys mīsts) irā Sielejā. Leluokuo Jākubmīsta daļa irā Sielejā, a nazkodejais Krystapiļs mīsts (niu Jākubmīsta daļa) Latgolā. Nu tuo vysa Latgolys teritoreja irā daleita 21 nūvodā i 3 republikys mīstūs.

== Nūruodis ==
* [http://www.vietas.lv/index.php?p=11&id=6 Latgola - Vietas.lv]

{{DEFAULTSORT:Latgola}}

[[Kategoreja:Latgola| ]]
