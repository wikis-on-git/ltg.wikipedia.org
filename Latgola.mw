[[Fails:Coat of Arms of Latgale.svg|thumb|150px|Latgolys gerbs]]

== Viesture ==
[[Fails:POL Inflanty IRP COA.svg|thumb|150px|Viesturisks Inflantejis gerbs]]

== Doba ==
:''Golvonais rakstīņs [[Latgolys doba]]''

Geografiskai Latgola izalikaliejuse iz [[Latgolys augstaine|Latgolys]] i [[Sielejis augstaine|Sielejis]] augstaiņu i [[Reitulatvejis zamaine|Reitulatvejis]], [[Mudovys zamaine|Mudovys]], [[Polacka zamaine|Polacka]] zamaiņu. Karaktereigais Latgolys [[zemisvierīņs]] ar [[Kaupris|kauprim]] i [[Līkne|līknem]] pasadarejs kai [[Laduojs|laduoja]] [[Veice|veicis]] rezultats geologiskajūs [[Ladslaiki|ladslaikūs]]. Latgolys pošys augstuos viersyunis pa vyscaureigajam (absolutajam) augstumam – [[Lelais līpkolns]] (289 m augšuok jiuru leidzīņa) i [[Dzierkaļu kolns]] (286 m augšuok jiuru leidzīņa) Rēznis nūvoda Kaunatys pogostā. Pa samiereigajam (relativajam) augstumam pyrmū vītu aizjam [[Dzierkaļu kolns]], jis pasaceļ augšuok apleicīnis par 89 metri. 

Latgolys pareizi sauc Zylūs azaru zemis, Azarzemis. Regiona līknēs atrassim net kaidu tyukstūšu azaru, nu jūs poši lelī – [[Lubuons]] (viersa pluots 8070 ha) i [[Rāzna]] (5756 ha). Vysudziļais Latgolys azars (65 m) – [[Dreidzs]]. Nu sovys pusis, Dafdys nūvodā asūšais Ješs tur vysuvaira azarsolu (69). Pa skaitam lelums Latgolys azaru saguluši [[Latgolys augstaine|Latgolys augstainē]].

Regionā taipoš namoz upu, tok juos vysumā napalelys. Poša leluo, poša skaistuo i kulturviesturiskai vysusvareiguo upe – Daugova, ītakūša Latgolā nu Boltkrīvejis teritorejis. Gobola iz vyds Kruoslovys i Daugpiļs, kurymā upe taisa pīcus leikumus i tak pa apmāram 40 m dziļu upleju, kod nakod sauc Latgolys Šveicarejis. Svareiguokys Daugovys datakys Latgolā – Aivīkste, Dubna. 

[[Reitulatvejis zamaine|Reitulatvejis zamainē]] izaplātuši leli pūri i peisi. Teiču pūrs aizjam lelu daļu Krystapiļs i Varakļuonu nūvoda.

Meži sadz apmāram trešu daļu Latgolys teritorejis. Pūstumlatgolā stīpās egļu skuti, a car Daugovu – prīžu syli. Dīnavydlatgolys leluos dalis [[Zemisvierīņs|zemisvierīņam]] soveigys bārzu bierzs. 

Latgolā plotys kudrys atrastovys: Krīvu–Jersikys pūrs Leivuona nūvodā, Kreiču i Kreņovas pūri Kuorsovys i Cyblys nūvodā, Strūžānu pūrs Rēznis nūvodā, taipoš muola atrastovys: Vileks nūvoda Kuprovā, Leivuonā, Daugpiļs nūvoda Neicgalī. Celim stateit Latgolā lītoj dolomitu, kura pošleluos atrastovys pi Jākubmīsta. Daugovys uplejā i juos apleicīnē irā lelys smiļkšu atrastovys. Leivuona boltū kvarca smiļkti lītoj vītejuo stykla dareitova.

Klimats Latgolā koņtinentaluoks kai cytā Latvejis teritorejis daļā. Zīmys vys byun drupeit soltuokys i snīga pīkreit dreižuok i juo pasadora bīzuoka kuorta kai palykušajā Latvejis daļā, a vosorys syltuokys. Dagdā i Daugpilī registrāta vysuzamuokuo temperatura (–43 gradi C), i Daugpilī – absoluotuo vysuaugstuokuo (+36 gradi C). 

Deļ plotuo iudiņbaseina Latgolā lela iudiņa putnu, iudiņa kustūnis i molusku vysaideiba, a deļ pūru i peisu – lela pūstumu dzeivinīku i auguoju škiru vysaideiba. Lelajūs meža masivūs Latgolā apteikamys daudzejis taigys dzeivinīku škirys, kuru pīstuovi īceļoj nu Krīvejis (luoči, taigys kustūne i ct.). A Daugovys vacupē, Pīdrujis sausajuos pļovuos i cytuos smiļkšuotuos i atdareituos vītuos sateikamys daudzejis stepu i cytu dīnavydu dzeivinīku i auguoju škirys (tauryni, vabalis, voguli, sieņs i ct.). Latgolā pīskaiteits vaira kai 1850 vabaļu i vogulu škiru. 

Latgolā irā nazcik vaļsteibys sorgojamu dobys objektu – Teiču rezervats, sorgojamuos teritorejis apleik Dreidža, Istrys, Pildys i Odumovys azaru, taipoš 3 sorgojama [[Zemisvierīņs|zemisvierīņa]] apvydi – Sielejis, Viersdaugovys i Daugovys lūku. Jī izslyvuši caur sovpateigajim, daudzatmejeigajim vierīnim i sevišku dobys skaistumu. Bez tuo Latgolā irā daudzi cylvāka īriedeitu parku, a Daugpiļs nūvoda Neicgaļa pogostā atsaguļs miļža akmiņs (apleikmārs 30,5 m, augstums 3,5 m).


;Pošys augstuos Latgolys viersyunis: ''Pasauka (Byušonys vītys nūvods i pogosts) – vyscaureigais augstums (augšuok jiuru leidzīņa) – samiereigais augstums (augšuok apleicīnis)''
* [[Lelais līpkolns]] (Rēznis nūv. Kaunatys pog.) – 289,3 m a. j. leidz. – 86 m
* [[Dzierkaļu kolns]] (Rēznis nūv. Kaunatys pog.) – 286,3 m a. j. leidz. – 89,2 m
* Dubuļu kolns (Rēznis nūv. Kaunatys pog.) – 273,8 m a. j. leidz. – 61,8 m
* Karaļu kolns (Rēznis nūv. Kaunatys pog.) - 272,2 m a. j. leidz. – 55,6 m
* Kromaņu kolns (Rēznis nūv. Kaunatys pog.) - 271,1 m a. j. leidz. – 53,8 m
* Dekšņa kolns (Rēznis nūv. Kaunatys pog.) - 266,5 m a. j. leidz. – 34,9 m
* Greizais kolns (Dagdys nūv. Aņdzeļu pog.) - 263,7 m a. j. leidz. – 60 m

;Poši lelī Latgolys azari: ''Pasauka (Byušonys vītys nūvods) – viersa pluots''
* [[Lubuons]] (Rēznis i Modūnis nūv.) – 8070 ha
* [[Rāzna]] (Rēznis nūv.) – 5756 ha
* Rušyuns (Ribinišku nūv.) – 2373 ha
* Sivers (Kruoslovys nūv.) – 1759 ha
* Cierms (Ludzys nūv.) – 1261 ha
* Ješs (Dagdys nūv.) – 988 ha
* Lelais Ludzys azars (Cyblys nūv.) – 846 ha

;Poši dzilī Latgolys azari: ''Pasauka (Byušonys vītys nūvods) – vysulelais dziļums''
* Dreidzs (Kruoslovys nūv.) – 65 m
* Garais (Kruoslovys nūv.) – 56 m
* Iļdzs (Aglyunys nūv.) – 46 m
* Ormejs (Kruoslovys nūv.) – 43 m
* Ojats (Kruoslovys nūv.) – 41 m

== Administrativais dalejums ==
:''Golvonais rakstīņs: [[Latgolys administrativais dalejums]]''

Administrativai Latgola sasadora nu 19 nūvodu i 2 republikys mīstim. Kulturviesturiski Latgolai pīdar i daļa nu Olyuksnys nūvoda (nazkodejais Līpnys pogosts) i Modūnis nūvoda (nazkodejais Borkovys pogosts). Taipoš leluokuo daļa Daugpiļs nūvoda i Daugpiļs mīsta irā Latgolā, a nūvoda daļa Daugovys kairajuo molā i Daugpiļs mīsta daļa (nazkodejais Greivys mīsts) irā Sielejā. Leluokuo Jākubmīsta daļa irā Sielejā, a nazkodejais Krystapiļs mīsts (niu Jākubmīsta daļa) Latgolā. Nu tuo vysa Latgolys teritoreja irā daleita 21 nūvodā i 3 republikys mīstūs.

== Nūruodis ==
* [http://www.vietas.lv/index.php?p=11&id=6 Latgola - Vietas.lv]

{{DEFAULTSORT:Latgola}}

[[Kategoreja:Latgola| ]]

[[af:Letgallen]]
[[bat-smg:Latgalė]]
[[be:Латгалія]]
[[be-x-old:Латгалія]]
[[bg:Латгале]]
[[cs:Latgale]]
[[da:Letgallen]]
[[de:Lettgallen]]
[[en:Latgale]]
[[eo:Latgalio]]
[[et:Latgale]]
[[fi:Latgale]]
[[fr:Latgale]]
[[he:לטגליה]]
[[hu:Latgale]]
[[id:Latgalia]]
[[it:Latgallia]]
[[ka:ლატგალია]]
[[ko:라트갈레]]
[[lt:Latgala]]
[[lv:Latgale]]
[[nl:Letgallen]]
[[nn:Latgale]]
[[no:Latgale]]
[[pl:Łatgalia]]
[[pt:Latgale]]
[[ru:Латгалия]]
[[sv:Lettgallen]]
[[uk:Латгалія]]
