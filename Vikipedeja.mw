== Kūpeiga dazynuošona ==
Eņciklopedejis rakstīņūs pasūleitū informaceju breiv na viņ skaiteit, a i puorspīst i cytaiži plateit; autortīseibys iz informaceju irā cīši aprūbežuotys. Vysu itū turīni pīrakstejuši skaiteituoji - ci registrāti lītuotuoji, ci anonimi gosti. Vikipedejis anglīšvolūdeigais projekts aizasuoce 2001 gods janvara 15 dīnā. Na par ilgu atsaroda taidi poši projekti i cytuos volūduos. 2005 gods decembra mienesī suocēs dorbs pi latgaļu Vikipedejis testa versejis.

== Vikipedejis lobums ==
=== Rakstīņu skaits ===
Itū enciklopedeju (anglīšu volūdā) regularai papylda tyukstūšys cylvāku, kuri labi zyna sovu omotu i muok raksteit saprūtamai.

Tai var labi konkurēt ar komercialom [[Eņciklopedeja|eņciklopedejom]]. Anglīšu ''Vikipedejā'' [[2006]] gods beiguos beja kaidys 960 tyukstūšys rakstīņu (5-10 reižu vaira kai [http://www.britannica.co.uk/ Britannica] - lelajā Britu eņciklopedejā). A latgalim izdrukavuotys myuslaiceigys eņciklopedejis navā vysā, partū ''Vikipedejai'' ite var byut unikala role, ka byus koč nazcik desmišu ļaužu, kuri ite raksteis ap vysaidom zineibys i ļaužu dzeivis atzarem.

=== Guodu boguotums ===
''Vikipedeja'' navā atsaceiga vīnai ļaužu grupai, partū jamā irā daudzipuseiga dazynuošona i visaidi redzīni. Vītys ite atlycyn, i tys ļaun apsavērt temu lobuok na parostajuos, drukavuotajuos [[Eņciklopedeja|eņciklopedejuos]].

=== Moksa ===
Informaceja ''Vikipedejā'' namoksoj nikuo, jei pasūloma sadareibā ar [[Vikipedeja:Copyrights|GNU Breivuos dokumentacejis liceņceju]], partū pi juos datikšona irā vysim, kurim gribīs. Cytys eņciklopedijys duordži moksoj i Latvejā juos moz drukavoj i puordūd.

== Vikipedejis kritika ==
Vysu breivai papyldomajā [[Eņciklopedeja|eņciklopedejā]] izagoda i tryukumi, kurus juos kritiki pīmiņ saceidami, ka ''Vikipedejis'' projekts nadereigs voi nūlykts nalūbei. Cieškuok dzierdātī kritiku argumenti taidi:

=== Vandali ===
Kuri nakuri cylvāki teišom samaitoj ''Vikipedejis'' rakstīņus, izsvīž jūs turīni i leidzeigai. Nazcik kritiku pasasacejuši, ka Vikipedejis projekta raisteiba i rakstīņu skaita lelynuojums davess da lela [[Vikipedeja:Vandaļu gors|vandalizma]] i projekts nūmiers pats nu sova haosa i anarhejis. Vys jau irā zynoms, ka ļaužu, kuri grib grīztīs da loba parāda , irā daudzuok kai [[Vandaļu gors|vandaļu]], deļ tuo samaituotī rakstīni dreiži atsagrīž da napasenejuos lobuos versejis (tū ļaun Vikipedejis programatura). Atsagrīžūt pi agruokuos versejis, par nazcik sekunžu var izlobuot sovvaļnīku padareitū bādu.

=== Profanaceja ===
Var lomuot ''Vikipedeju'' par informacejis naprofesionalumu. Leluma ļaužu dūmi naatsateik objektivim zineibys faktim. Partū daudzeji parostī datoru lītuotuoji var napīzeidami akademiskūs autoritetu puortaiseit rakstīņus kaidā naviņ napareizā atmejā. Tok dzeivē tai goduos reši - taišni autoritets, a na profani var aizastuot par sovu iņterpretaciju i pīminēt taidus faktus, kirūs i profani var pazeit kai pareizus i tycamus.

=== Politkorektums ===
Izagoda, ka Vikipedeja nasatur pi politkorektuma aizprasejumu. Atsarūn vaicuojumi, ap kurim vajag raksteit maneigai, kab naīļaunuotu cytu Vikipedejis lītuotuoju. Taidu vaicuojumu, ticīs, nabyus daudzi; gruomotuos izdrukavuotuos eņciklopedejis vēļ cīšuok komojās ar politkorektumu.

=== Streideibys ===
Vikipedejis kritiki roksta ap cieškim konfliktim redaktoru vydā ap tuo voi cyta rakstīņa pareizumu, vysaidom faktu interpretacijom i tt. Dzeive ruoda, ka tūlaik streideibys var izlītuot rokstūt objektivuok i īlaižūt raksīnī vysaidus redzīņus ap streideigajim vaicuojumim.

== Stiļa pamati ==
Vysim latgaļu Vikipedejis autorim byutu labi turētīs pi stiļa nūsacejumu. Irā stiļa nūsacejumi, kuri kūpeigi vysim - i anglīšim i latgalim. No vajadzeigi i stiļa nūsacejumi, kuri latgalim izaškir nu cytu volūdu, pīvadumam, pareizraksteiba.

* [[Vikipedeja:Stiļa rūkysgruomota|Stiļa rūkysgruomota]]
* [[Vikipedeja:Vikipedejis termini|Vikipedejis termini]]
* [[Vikipedeja:Kai papiļdeit rakstīni|Kai papiļdeit rakstīni]]
* [[Vikipedeja:Pareizraksteiba|Pareizraksteiba latgaļu Vikipedejā]]

{{DEFAULTSORT:Vikipedeja}}

[[Kategoreja:Vikipedeja| ]]
