'''Pīterpiļs''' aba '''Pīterburga''', aba '''Sanktpeterburga''' — mīsts pūstumvokoru Krīvejā, Nevys upis greivā pi Baļtejis jiuru Suomejis leiča, Leningrada apgabaļa centrys,  ūtrais pa lielumam Krīvejis mīsts (piec Moskovys). Laikā nu 1879 da 1917 gods Pīterpiļs beja svareigs latgaļu nacionaluos atmūdys centrys.

Pīterpilī irā gaisūsta (Pulkova), jiuru ūsta (pi Suomijos leiča), upis ūstys (pi Nevys greivys). Izraisteita mašiņu industreja, malnuo i kruosojuo metalurgeja, kimejis, vīgluo, puortykys, poligrafejis industreja. Nu 1955 g. dorbojās metra.
Pīterpiļs irā Krīvejis zineibu akademejis centrys, mīstā daudzi zineibys īstotu, 43 augstškolys (jūs vydā– universitets, konservatoreja). Dorbojās 16 profesionalu teatru (zemeiguokī – operys i baleta, dramys), lelys bibliotekys (nacionaluo biblioteka, zineibu akademejis biblioteka), 43 muzeji (zeimeiguokī – Ermitažs, antropologejis i etnografejis, zineibys i tiemiejumu). Pīterpilī nu 2008 gods dora Krīvejis konstitucionaluo tīsa.

= Viesture =
Mīstu īstateja krīvejis cars Pīters I 1703 g. maja 27 dīnā piec tuo, kod caur ceikstīnim itū teritoreju beja atjiems nu Zvīdrejis, i deve mīstam sova aizguodnīka Sv. Pītera vuordu. Vaira kai divejus symtus godu (1713–1728, 1732–1918)) Pīterpiļs beja Krīvejis imperejis golvysmīsts (piečuok itys statuss tyka Moskovai) i svareigs ūstys mīsts tierdzeibai ar Vokorim. Nu 1914 –1924 g. Pīterpiļs beja puorsaukta '''Petrograds''' (krīvyskai ''Петроград''), a nu 1924 da 1991 g. mīsta vuords beja '''Leningrads''' (krīvyskai ''Ленинград''). Latgaļu volūdā tradicionalai lītoj pasaukys '''Pīterpiļs''' i '''Pīterburga'''.

XIX gs. ūtrajā pusē pastateja Pīterpiļs - Varšovys dzeļžaceļu (1852—1862), itys vadynuoja i Pīterpiļs raisteibu vysumā, i latgalīšu apsadzeivuošonu Pīterpilī leluokā skaitā. Laikā nu 1879 da 1917 gods Pīterpiļs beja svareigs latgaļu nacionaluos atmūdys centrys. Ite suoce izīt pyrmuo latgalīšu periodika, vuicejuos i dorbuojuos spūdri latgalīšu atmūdys dareituoji, beja īstateits ap 30 latgalīšu školu, nūtyka šoluotuoju kursi, taisejuos latgalīšu bīdreibu saguojumi i kulturys pasuokumi. 
XX gs. suokuos Pīterpilī nūtyka treis leli vaļstiskī apvārsumi aba revoļucejis: 1905—1907 gods revoļuceja, Februara revoļuceja (1917 g.) i Oktobra revoļuceja (1917 g.). Ūtruo pasauļa vaidu godūs (1941 —1945g.) Pīterpili apmāram 900 dīnu beja apguluse vuocīšu armeja, i mīsts dzeivuoja blokadys apstuokļūs, caur kū vaira kai 600 000 pīterpilīšu nūmyra nu bods. Deļ kara laika varūneiguos iztvereibys 1945 g. Pīterpilei daškierts varūņmīsta vuords.
1991 g. juņa 12 d. Pīterpiļs dzeivuotuoji referendumā nūbolsuoja, kab vītā Leningrada mīstam byutu atdūta atpakaļ viesturiskuo pasauka '''Sanktpeterburga'''.

==Latgaļu nacionaluo atmūda Pīterpilī <ref name ='leik'>''Leikuma L.'' Latgalīšu volūda. 1 d. - Sanktpeterburga, 2003, 1 psl.</ref>==

'''1879 g.''' — suoce dorbu Pīterpiļs katuoļu goreigais seminars, kurymā nu 1884 g. vuiceja latgalīšu volūdu (seminārā studēja zeimeigi latgalīšu nacionaluos atmūdys dareituoji: A. Platpīrs, J. Višnevskis, F. Trasuns, A. Kaņtinīks, S. Tukišs, P. Smeļters, F. Laizāns, M. Dukaļskis, N. Rancāns, K. Skrynda, F. Kemps, P. Tukišs i ct.).

'''1901''' – '''1906 g.''' — dorbuojuos N. Rancāna kūpdzeive jaunīšim nu Latgolys.

'''1903 g.''' — Pīterpilī nūtyka pyrmuo latgalīšu pareizraksteibys sprīža, kuramā atsasaceits nu nazcik puoliskūs grafikys elementu izlītuošonys.

'''1903 g.''' — Pīterpilī suoce izīt pyrmuo latgalīšu periodika („Zvaigzne" 1903 g., „Gaisma" 1905 – 1906 g., „Sākla" 1906 g., „Dryva" 1908 – 1918 g., „Jaunys Zinis" 1912 – 1914 g.).

'''1903''' – '''1913 g.''' — dorbuojuos „Pīterburgys latvīšu muzykalyskuo sabīdreiba" — latgalīšu bīdreiba ar koru, kūkļuotuoju ansambli, simfoniskū orkestri, teatra pulceņu, koncertim, dramatiskajim pastatejumim, tematiskajim vokorim i  biblioteku.

'''1906 g.''' — F. Trasuns tyka par Latgolys pīstuovi pyrmajā Krīvejis vaļstiskajā dūmā.

'''1906 g.''' — Pīterpilī bruoli K. i O. Skryndys organizēja latgalīšu volūdys stuņdis (pi Sv. Katris bazneicys).

'''1907''' – '''1909''' g. — dorbuojuos K. Skryndys vadeiti latgalīšu školuotuoju sagataviešonys kursi.
 
'''1906 g.''' — O. Skrynda un F. Obšteins izdeve pyrmū latgalīšu tautudzīšmu apdarīņu lasejumu „Dzīšmu vuoceleite".

'''1908	g.''' — Pīterpilī izdūta pyrmuo pošu latgalīšu sagatavātuo latgalīšu volūdys gramatika — O. Skryndys „Latvīšu volūdys gramatika" („Латышская грамматика летгальскаго нарѣчiя").

'''1909 g.''' — F. Trasuns Pīterpilī izdeve pyrmū skaitomgruomotu — hrestomateju sātai i školai „Školys Duorzs".

'''1915''' – '''1919 g.''' — Pīterpilī dorbuojuos „Latgalīšu paleidzeibys bīdreiba kara uperem" (ādynuošona, naktsvītys, dareitovys, medicīniskais paleigs, školys (vaira kai 30) i pedagogiskī kursi).

'''1917 g.''' — Pīterpilī īstateita „Latgolys školuotuoju savīneiba”

== Nūruodis i olūti ==
{{Nūruodis}}
