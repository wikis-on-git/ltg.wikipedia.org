'''Anna Dimaņte''' ({{vol-lv|Anna Dimante}}; 1908—2002) beja [[latgali|latgaļu]] ailineica, publiciste i ļaudyskuo dareituoja.

Dzymuse 1908 goda novembra 10 d. [[Leiksnys pogosts|Leiksnys pogosta]] Seilavskīšu solā. Beiguse [[Daugpiļs]] 1 latvīšu pamatskūlu (1926), Vaļstiskū Latgolys lauksaimesteibys vydsskūlu [[Malnovys pogosts|Malnovā]] (1930), [[Latvejis Universitets|Latvejis Universiteta]] Lauksaimesteibys fakuļtetu (1938). Darejuse par skūluotuoja Aglyunys Lauksaimesteibys vydsskūlā. 1944 g. rudinī kūpā ar saimi laidusēs bāgaleibā caur [[Kūrzeme|Kūrzemi]] iz [[Vuoceja|Vuoceju]]. Tī darejuse par duorzineicu, pīna dasavāruoju i Haunštetena bāgaļu siedeibys ļaudyskūs lītu vadeituoju. 1951 godā puorsacyluojuse iz [[Demoina]] mīstu [[ASV]], tī darejuse Žāļsirdeibys dzeidātovā. Nu 1971 goda bejuse skūluotuoja latvīšu skūlā ASV. Darbeigai pīsadalejuse bāgaleibys latgaļu ļaudyskajā dzeivē. Rakstejuse pjesys, stuoškus, dzeivuļus [[latgalīšu volūda|latgalīšu volūdā]]. Bejuse „Tāvu zemis kalendara” sastateituoja i redaktore (1986–1990). Myruse 2002 godā juļa 31 d. Demoinā, ASV, paglobuota Demoina Glendaļa kopūs.

Pyrmuos publikacejis — „Čekists” i „Par moz” bāgaleibys latgaļu žurnālā „[[Dzeive]]”. [[Ailis]] apkūpuots lasejumā „Vālī zīdi” (1995).

{{DEFAULTSORT:Dimaņte, Anna}}
[[Kategoreja:Ailinīki]]
[[Kategoreja:Zeimeigi Latgolys ļauds]]
