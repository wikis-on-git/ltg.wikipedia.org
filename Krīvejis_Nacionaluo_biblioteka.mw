[[Fails:Невский 37.jpg|thumb|Krīvejis Nacionaluos bibliotekys golvonais (vacais) kuorms Nevskajā prospektā|250 px]]
[[Fails:Russian National Library building.jpg|thumb|Tys pat bibliotekys kuorms Nevskajā prospektā XIX g. s. suokuos (seneja gravira)|250 px]]
'''[[Krīveja|Krīvejis]] Nacionaluo biblioteka''' (krīvyskai ''Росси́йская национа́льная библиоте́ка'') — vīna nu vysuleluokūs [[Biblioteka|biblioteku]] pasaulī, vīna nu pyrmūs valeimūs bibliotēku Reitu Europā. Īstateita 1795 godā. Fondūs globoj vaira kai 35 milijonus vīneibu, godā apkolpoj vaira kai 1 milijonu skaiteituoju. Izalikaliejuse nazcik nomūs [[Pīterpiļs|Pīterpilī]].

== Viesture ==

'''1795 g.''' — pa carīnis [[Katris II]] pīsacejumam sasprīsts [[Pīterpiļs|Pīterpilī]] īriedeit Imperatoriskū valeimū [[Biblioteka|biblioteku]] (krīvyskai ''Импера́торская публи́чная библиотека''). Par bibliotekys pamatu tyka Varšovā krīvu pazogtī Zalusku bibliotekys 420 000 siejumu lelī fondi. Jūs sagruobe generala A. Suvorova vodomī [[Krīveja|Krīvejis]] karapulki, 1794 godā apguluši Varšovu i apmīguši Tadeuša Koscjuškys vadeitū puoļu buntu.

[[Fails:DPK1 DSC0038.JPG|thumb|Nazkodejais Zalusku bibliotekys kuorms Varšovā, nu kuruo pazogtī fondi sataiseja Krīvejis Imperatoriskuos bibliotekys pamatu|250 px]]

'''1795''' – '''1814 g.''' pastateits bibliotekys kuorms pa arhitekta J. Sokolova projektam. Jis beja guoduots na viņ kai gruomotu laiceišonys vīta, a i kai plotai ļaudeibai daīmams tautys vuiceibys centrys. Beja plans pīlaseit vysys gruomotys, izdūtuos [[Krīveja|Krīvejā]], izdūtuos uorzemē krīvu volūdā, taipoš gruomotys uorzemis volūduos ap Krīveju. Katre II personeigai saksteja bibliotekys stateibu i pīsadaleja gruomotu laseišonā bibliotekys fondam.

'''1814 g.''' — Imperatoriskuo valeimuo biblioteka svieteigai atdareita vysim iņteresentim.

'''1917 g.''' — puorsaukta par Krīvejis Valeimū bibliotēku (krīvyskai ''Российская публичная библиотека'').

'''1925 g.''' — puorsaukta par Vaļstiskū valeimū biblioteku (krīvyskai ''Государственная публичная библиотека'').

'''1941''' – '''1945 g.'''  — pošuos gryutuokajuos [[Leningrada blokada|blokadys]] dīnuos biblioteka nanūstuoja dareit. Caur gryutu prācu i stypru aizalikšonu, daguļa i elektrejis tryukuma apstuokļūs bibliotekys dareituoji izglobuoja bibliotekys unikalūs fondus.

'''1992''' g. — puorsaukta par Krīvejis Nacionalū biblioteku (krīvyskai ''Росси́йская национа́льная библиоте́ка'')

== Padalīni ==

Bez golvonuo kuorma (Nevskuo prospekta i Sadovuos ūļneicys  styurī) biblioteka tur vēļ nazcik filialu:
* Jaunais kuorms Moskovskajā prospektā, atdareits 1998 godā.
* Nazkodejuo Katris mīlasirdeigūs jaunivu instituta kuorms Fontankys upmalē.
* Kuorms Liteinajā prospektā.
* Krylova sāta Sadovajā ūļneicā 20.
* Plehanova sāta 4-ajā Кrаsnoarmeiskajā ūļneicā.
* Tīsiskuos informacejis centrys Ostrovskuo laukumā 1/3.

[[Fails:Sankt Petersburg Russische Nationalbibliothek Moskau Prospect.jpg|thumb|Bibliotekys jaunais kuorms Moskovskajā prospektā|250px|right]]

== Fondi i Voļtera biblioteka==

Krīvejis nacionaluos bibliotekys fondi — vīni nu pošu leluokūs pasaulī. Jī apjam vaira kai 35 mln. globuošonys vīneibu (2010): ap 15 mln. gruomotu, 13 mln. [[Žurnals|žurnalu]], 0,6 mln. gazetu gods komplektu i ct.

Vīna nu pošu vierteiguokūs kolekceju Krīvejis Nacionaluos bibliotekys fondūs – XVIII gs. prancuzu apgaisminīka, rakstinīka, viesturnīka i filosofa F. M. A. Voļtera biblioteka. Jamā 6814 siejumu gruomotu ar Voļtera padareitom aizziemem i darakstejumim, taipoš juo dorbu rūkroksti i malnroksti. Itū bibliotēku 1778 godā [[Katre II]] nūpierka nu Voļtera plemineicys i puormaņtineicys. 1779 godā ar specialu lellaivu jū atvede iz Pīterpili i nu reizis pastateja Ermitažā. Cara Nikolaja I laikā daīšona Voļtera bibliotekai beja aizdareita, a 1861 godā pa cara Aleksandra II riedejumam Voļtera biblioteka puorcalta iz Imperatoriskū valeimū biblioteku.

== Latgaļu izdavumu kolekceja ==

Krīvejis Nacionaluos bibliotekys fondūs globojās vaira kai 100 izškireigu pasauku izdavumu [[Latgaļu volūda|latgaļu volūdā]], kuri sagatavāti i nūdrukavuoti [[Krīveja|Krīvejis]] teritorejā (vuiceibys gruomotys školom, daiļliteratura, religiskuo literatura, [[Žurnals|žurnali]], laikroksti, vīnreizeiguos gazetys i ct.). Taipoš bibliotekys fondūs irā Viļnē, Reigā i cytur XVIII i XVIII godusymtūs izdūtuos latgaļu gruomotys<ref name ='leik'>Латгальская книга в России (1917–1937). Каталог выставки 14.02–14.03.2007 – Санкт-Петербург, Российская национальная библиотека, Санкт-Петербургский государственный университет, 2007</ref>.  

Daļa nu Krīvejis latgaļu izdavumu izguoja pošā Pīterpilī – laikā, kod itymā mīstā formējuos i aizzīdēja latgaļu nacionaluo kusteiba (nu 1849 da 1917 godam Pīterpilī izguoja apmāram 120 izdavumu [[Latgaļu volūda|latgaļu volūdā]] <ref name = 'seil'>''Seiļ V.'' Sistematiskais leidz 1935. godam latgaļu izlūksnē izdūtūs grōmotu rōdeitōjs. Rēzeknē, 1935.</ref>, jūs sagatavēja [[Ignats Asāns|I. Asāns]], D. Bončkovskis, Ceļaveirs, M. Jackevičs, [[Fraņcs Kemps|F. Kemps]], P. Laizāns, A. Laurinoviča, [[Naaizmierstule]], A. Novickis, M. Olūteņš, [[Nikodems Rancāns|N. Rancāns]], V. Rubuļs, M. Silenbahs, B. Skrynda, [[Kazimirs Skrynda|K. Skrynda]], [[Ontons Skrynda|O. Skrynda]], [[Fraņcs Trasuns|F. Trasuns]], P. Tukišs, S. Zīmeļs (O.Laizāns) i ct.). 

Cyta daļa Krīvejis latgaļu izdavumu nūdrukavuota cytūs mīstūs – Pliskovā aba Opskovā, Moskovā i Novosibirskā – 20 godu laikā, cikom sovetu Krīvejā beja labtik vieleigi apstuokli mozumtautu kulturai raisteitīs (nu 1917 da 1937 godam Krīvejā izguoja apmāram 100 izdavumu latgaļu volūdā, jūs sagatavēja J. Bite, A. Čangalīts, [[Vera Daškeviča|V. Daškeviča]], A. Eisuļs, M. Eņdzeņa, S. Jerumāne, J. Kolps, S. Kovaleņčiks, I. Kūkuojs, P. Līpeņš, D. Logins, J. Meikšāns, K. Mežuļs, A. Mežule, J. Opyncāns, J. Silinīks, I. Vucāns, A. Zarkevičs, V. Zeimaļs, J. Zvīdra i ct.). Sūpluok daudzejūs gruomotu latgali Krīvejā da 1937 godam izdeve i sovu periodiku – laikrokstu „Taisneiba” (Novosibirskā) i [[Žurnals|žurnalu]] „Ceinis Karūgs” (Moskovā).

Gruomotu i presis izdūšonu [[Latgaļu volūda|latgaļu volūdā]] Krīvejā puotrauce Stalina režima 1937 – 1938 g. represejis, kurys beja seviški osai pagrīztys pret mozumtautu iņteligeņceju i vadynuoja mozumtautu (tymā vydā latgaļu) mudruoku puorkrīvuošonu.

2007 godā Krīvejis Nacionalajā bibliotekā nūtyka latgaļu gruomotu paruode "Latgaļu gruomotys Krīvejā (1917 – 1937)". Jamā akcents beja lykts iz 1917 – 1937 g. gruomotom, tok eksponatu vydā ītyka i agruokajūs laikavydūs izdūtys latgaļu gruomotys, globojamys Krīvejis Nacionalajā bibliotekā.

== Nūruodis i olūti ==
{{commonscat|Russian National Library|Krīvejis Nacionaluo biblioteka}}
* [http://www.nlr.ru/ Krīvejis Nacionaluos bibliotekys oficialuo teiklavīta]
* [http://www.nlr.ru/coll/onl/fonds_onl/lg/ Krīvejis Nacionaluos bibliotekys informaceja ap latgaļu izdavumu kolekceju]

{{Nūruodis}}

[[Kategoreja:Krīveja]]

[[be:Расійская нацыянальная бібліятэка]]
[[bg:Руска национална библиотека]]
[[ca:Biblioteca Nacional Russa]]
[[cs:Ruská národní knihovna]]
[[de:Russische Nationalbibliothek]]
[[en:National Library of Russia]]
[[es:Biblioteca Nacional Rusa]]
[[fi:Venäjän kansalliskirjasto]]
[[fr:Bibliothèque nationale russe]]
[[he:הספרייה הלאומית הרוסית]]
[[id:Perpustakaan Nasional Rusia]]
[[it:Biblioteca nazionale russa]]
[[ja:ロシア国立図書館 (サンクトペテルブルク)]]
[[ko:러시아 국립도서관 (상트페테르부르크)]]
[[la:Bibliotheca Nationalis Russica]]
[[nl:Russische Nationale Bibliotheek]]
[[pl:Rosyjska Biblioteka Narodowa]]
[[pt:Biblioteca Nacional da Rússia]]
[[ru:Российская национальная библиотека]]
[[sv:Ryska nationalbiblioteket]]
[[uk:Російська національна бібліотека]]
[[vi:Thư viện Quốc gia Nga]]
[[zh:俄罗斯国家图书馆]]
