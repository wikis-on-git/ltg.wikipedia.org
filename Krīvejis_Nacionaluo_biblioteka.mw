[[Fails:Russian National Library building.jpg|thumb|Vierīņs iz bibliotekys kuorma. XIX gs. suoku gravira|250 px]]
[[Невский 37.jpg|thumbVierīņs iz bibliotekys vacuo kuorma (Nevskajā prospektā) 2008 g.|250 px]]

'''Krīvejis Nacionaluo biblioteka''' (krīvyskai ''Росси́йская национа́льная библиоте́ка'') — vīna nu vysuleluokūs bilioteku pasaulī, vīna nu pyrmūs valeimūs bibliotēku Reitu Europā. Īstateita 1795 godā. Fondūs globoj vaira kai 35 milijonus vīneibu, godā apkolpoj vaira kai 1 milijonu skaiteituoju.

== Viesture ==
Īstateita 1795 godā kai Imperatoriskuo valeimuo biblioteka (krīvyskai ''Импера́торская публи́чная библиотека'') pa carīnis [[Katris II]] pīsacejumam. Par bibliotekys pamatu tyka 400 000 siejumu leluo Zalusku gruomotu kolekceja, kura beja paslūdynuota par Krīvejis vaļdeibys sovumu i nu Puolejis iz Krīveju beja puorvasta kai trofeja piec tuo, kod 1794 godā generala A. Suvorova vodomuo Krīvejis armeja ījēme Varšovu i apmīdze Tadeuša Kosciuškys vodomū puoļu buntu.  

Bibliotekys kuormu pastateja pa arhitekta J. Sokolova projektam. Jis beja guoduots na viņ kai gruomotu laiceišonys vīta, a i kai plotai ļaudeibai daīmams tautys vuiceibys centrys. Beja plans pīlaseit vysys gruomotys, izdūtuos Krīvejā, izdūtuos uorzemē krīvu volūdā, taipoš gruomotys uorzemis volūduos ap Krīveju. Katre II personeigai saksteja bibliotekys stateibu i pīsadaleja gruomotu laseišonā bibliotekys fondam.

Imperatoriskuos valeimuos bibliotekys atdareišona vysim iņteresentim nūtyka 1814 gods janvarī.

'''1917 godā''' — puorsaukta par Krīvejis Valeimū bibliotēku (krīvyskai ''Российская публичная библиотека'').

'''1925 godā''' — puorsaukta par Vaļstiskū Valeimū biblioteku (krīvyskai ''Государственная публичная библиотека'').

'''1941 – 1945'''  — pošuos gryutuokajuos [[Leningrada blokada|blokadys]] dīnuos biblioteka nanūstuoja dareit. Caur gryutu prācu i stypru aizalikšonu, daguļa i elektrejis tryukuma apstuokļūs bibliotekys dareituoji izglobuoja bibliotekys unikalūs fondus.

'''1992 godā''' — puorsaukta par '''Krīvejis Nacionalū biblioteku''' (krīvyskai ''Росси́йская национа́льная библиоте́ка'')
 

== Padalīni ==
[[Fails:Sankt Petersburg Russische Nationalbibliothek Moskau Prospect.jpg|thumb|Bibliotekys jaunais kuorms Moskovskajā prospektā|250px|right]]

Bez golvonuo kuorma (Nevskuo prospekta i Sadovuos ūļneicys  styurī) biblioteka tur vēļ nazcik filialu:
* Jaunais kuorms Moskovskajā prospektā, atdareits 1998 godā.
* Nazkodejuo Katris mīlasirdeigūs jaunivu instituta kuorms Fontankys upmalē.
* Kuorms Liteinajā prospektā.
* Krylova sāta Sadovajā ūļneicā 20.
* Plehanova sāta 4-ajā Кrаsnoarmeiskajā ūļneicā.
* Tīsiskuos informacejis centrys Ostrovskuo laukumā 1/3.


== Fondi i Voļtera biblioteka==

Krīvejis nacionaluos bibliotekys fondi — vīni nu pošu leluokūs pasaulī. Jī apjam vaira kai 35 mln. globuošonys vīneibu (2010): ap 15 mln. gruomotu, 13 mln. žurnalu, 0,6 mln. gazetu gods komplektu i ct.).
Vīna nu pošu vierteiguokūs kolekceju Krīvejis nacionāluos bibliotekys fondūs – XVIII gs. prancuzu apgaisminīka, rakstinīka, viesturnīka i filosofa F. M. A. Voļtera biblioteka. Jimā ap 6814 siejumu gruomotu ar Voļtera padareitim aizziemiejumim i daraksteitom darunom, taipoš juo dorbu rūkroksti i malnroksti. Itū bibliotēku 1778 godā [[Katre II]] nūpierka nu Voļtera plemineicys i puormaņtineicys. 1779 godā ar specialu liellaivu jū atvede iz Pīterpili i nu reizis pastateja Ermitažā. Cara Nikolaja I laikā daīšona bibliotekai beja aizdareita, a 1861 godā pa cara Александра II riedejumam Voļtera biblioteka puorcalta iz Imperatoriskū valeimū biblioteku.


== Latgaļu izdavumu kolekceja ==
Krīvejis Nacionaluos bibliotekys fondūs globojās vaira kai 100 izškireigu pasauku izdavumu latgalīšu volūdā, kuri sagatavāti i nūdrukavuoti Krīvejis teritorejā (vuiceibys gruomotys školom, dailliteratura, žurnali, laikroksti, vīnreizeiguos gazetys i ct.). 

Daļa nu latgaliskūs izdavumu izguoja Pīterpilī latgaļu nacionaluos atmūdys laikā (1869 – 1917). Cyta daļa izdūta trejūs cytūs Krīvejis mīstūs – Pliskovā aba Opskovā, Moskovā i Novosibirskā - nu 1917 da 1937, kod vēļ sovetu Krīvejā beja labtik vieleigi apstuokli mozumtautu kulturai raisteitīs. Sūpluok gruomotu izdūšonai latgalīši Krīvejā da 1937 godam izdeve laikrokstu „Taisneiba” (Novosibirkā) i žurnalu „Ceinis Karūgs” (Moskovā). Gruomotu i presis izdūšonu latgaļu volūdā Krīvejā puotrauce Stalina režima 1937 – 1938 g. represejis, seviški osai pagrīztys pret mozumtautu iņteligeņceju i vadynuojušys mozumtautu (tymā vydā latgalīšu) mudruoku puorkrīvuošonu.
