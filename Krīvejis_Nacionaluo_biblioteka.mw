[[Fails:Невский 37.jpg|thumb|Krīvejis Nacionaluos bibliotekys golvonais (vacais) kuorms Nevskajā prospektā|250 px]]
[[Fails:Russian National Library building.jpg|thumb|Tys pat bibliotekys kuorms Nevskajā prospektā XIX g. s. suokuos (seneja gravira)|250 px]]
'''Krīvejis Nacionaluo biblioteka''' (krīvyskai ''Росси́йская национа́льная библиоте́ка'') — vīna nu vysuleluokūs bilioteku pasaulī, vīna nu pyrmūs valeimūs bibliotēku Reitu Europā. Īstateita 1795 godā. Fondūs globoj vaira kai 35 milijonus vīneibu, godā apkolpoj vaira kai 1 milijonu skaiteituoju.

== Viesture ==
Īstateita 1795 godā kai Imperatoriskuo valeimuo biblioteka (krīvyskai ''Импера́торская публи́чная библиотека'') pa carīnis [[Katris II]] pīsacejumam. Par bibliotekys pamatu tyka krīvu pazogtī Varšovys Zalusku bibliotekys 420 000 siejumu lelī fondi. Jūs sagruobe generala A. Suvorova vodomī Krīvejis karapulki, 1794 godā apguluši Varšovu i apmīguši Tadeuša Koscjuškys vadeitū puoļu buntu.

[[Fails:DPK1 DSC0038.JPG|thumb|Nazkodejais Zalusku bibliotekys kuorms Varšovā, nu kuruo pazogtī fondi sataiseja Krīvejis Imperatoriskuos bibliotekys pamatu|250 px]]

Bibliotekys kuormu Pīterpilī pastateja pa arhitekta J. Sokolova projektam. Jis beja guoduots na viņ kai gruomotu laiceišonys vīta, a i kai plotai ļaudeibai daīmams tautys vuiceibys centrys. Beja plans pīlaseit vysys gruomotys, izdūtuos Krīvejā, izdūtuos uorzemē krīvu volūdā, taipoš gruomotys uorzemis volūduos ap Krīveju. Katre II personeigai saksteja bibliotekys stateibu i pīsadaleja gruomotu laseišonā bibliotekys fondam.

Imperatoriskuos valeimuos bibliotekys atdareišona vysim iņteresentim nūtyka 1814 gods janvarī.

'''1917 godā''' — puorsaukta par Krīvejis Valeimū bibliotēku (krīvyskai ''Российская публичная библиотека'').

'''1925 godā''' — puorsaukta par Vaļstiskū Valeimū biblioteku (krīvyskai ''Государственная публичная библиотека'').

'''1941 – 1945'''  — pošuos gryutuokajuos [[Leningrada blokada|blokadys]] dīnuos biblioteka nanūstuoja dareit. Caur gryutu prācu i stypru aizalikšonu, daguļa i elektrejis tryukuma apstuokļūs bibliotekys dareituoji izglobuoja bibliotekys unikalūs fondus.

'''1992 godā''' — puorsaukta par Krīvejis Nacionalū biblioteku (krīvyskai ''Росси́йская национа́льная библиоте́ка'')

== Padalīni ==

Bez golvonuo kuorma (Nevskuo prospekta i Sadovuos ūļneicys  styurī) biblioteka tur vēļ nazcik filialu:
* Jaunais kuorms Moskovskajā prospektā, atdareits 1998 godā.
* Nazkodejuo Katris mīlasirdeigūs jaunivu instituta kuorms Fontankys upmalē.
* Kuorms Liteinajā prospektā.
* Krylova sāta Sadovajā ūļneicā 20.
* Plehanova sāta 4-ajā Кrаsnoarmeiskajā ūļneicā.
* Tīsiskuos informacejis centrys Ostrovskuo laukumā 1/3.

[[Fails:Sankt Petersburg Russische Nationalbibliothek Moskau Prospect.jpg|thumb|Bibliotekys jaunais kuorms Moskovskajā prospektā|250px|right]]

== Fondi i Voļtera biblioteka==

Krīvejis nacionaluos bibliotekys fondi — vīni nu pošu leluokūs pasaulī. Jī apjam vaira kai 35 mln. globuošonys vīneibu (2010): ap 15 mln. gruomotu, 13 mln. žurnalu, 0,6 mln. gazetu gods komplektu i ct.).

Vīna nu pošu vierteiguokūs kolekceju Krīvejis nacionāluos bibliotekys fondūs – XVIII gs. prancuzu apgaisminīka, rakstinīka, viesturnīka i filosofa F. M. A. Voļtera biblioteka. Jamā 6814 siejumu gruomotu ar Voļtera padareitim aizziemiejumim i daraksteitom darunom, taipoš juo dorbu rūkroksti i malnroksti. Itū bibliotēku 1778 godā [[Katre II]] nūpierka nu Voļtera plemineicys i puormaņtineicys. 1779 godā ar specialu liellaivu jū atvede iz Pīterpili i nu reizis pastateja Ermitažā. Cara Nikolaja I laikā daīšona bibliotekai beja aizdareita, a 1861 godā pa cara Александра II riedejumam Voļtera biblioteka puorcalta iz Imperatoriskū valeimū biblioteku.

== Latgaļu izdavumu kolekceja ==

Krīvejis Nacionaluos bibliotekys fondūs globojās vaira kai 100 izškireigu pasauku izdavumu latgalīšu volūdā, kuri sagatavāti i nūdrukavuoti Krīvejis teritorejā (vuiceibys gruomotys školom, daiļliteratura, religiskuo literatura, žurnali, laikroksti, vīnreizeiguos gazetys i ct.). Taipoš bibliotekys fondūs irā Viļnē, Reigā i cytur XVIII i XVIII godusymtūs izdūtuos latgalīšu gruomotys<ref name ='leik'>Латгальская книга в России (1917–1937). Каталог выставки 14.02–14.03.2007 – Санкт-Петербург, Российская национальная библиотека, Санкт-Петербургский государственный университет, 2007</ref>.  

Daļa nu Krīvejis latgalīšu izdavumu izguoja pošā Pīterpilī – laikā, kod itymā mīstā formējuos i aizzīdēja latgaļu nacionaluo kusteiba (nu 1849 da 1917 godam Pīterpilī izguoja apmāram 120 izdavumu latgalīšu volūdā <ref name = 'seil'>''Seiļ V.'' Sistematiskais leidz 1935. godam latgalīšu izlūksnē izdūtūs grōmotu rōdeitōjs. Rēzeknē, 1935.</ref>, jūs sagatavēja [[Ignats Asāns|I. Asāns]], D. Bončkovskis, Ceļaveirs, M. Jackevičs, [[Fraņcs Kemps|F. Kemps]], P. Laizāns, A. Laurinoviča, [[Naaizmierstule]], A. Novickis, M. Olūteņš, [[Nikodems Rancāns|N. Rancāns]], V. Rubuļs, M. Sillenbahs, B. Skrynda, [[Kazimirs Skrynda|K. Skrynda]], [[Ontons Skrynda|O. Skrynda]], [[Fraņcs Trasuns|F. Trasuns]], P. Tukišs, S. Zīmeļs (O.Laizāns) i ct.). 

Palykušuo latgalīšu izdavumu nūdrukavuota cytūs Krīvejis mīstūs – Pliskovā aba Opskovā, Moskovā i Novosibirskā – laikavydā nu 1917 da 1937 godam (itymā laikā Krīvejā izguoja apmāram 100 izdavumu latgalīšu volūdā, jūs sagatavēja J. Bite, A. Čangalīts, [[Vera Daškeviča|V. Daškeviča]], A. Eisuļs, M. Eņdzeņa, S. Jerumāne, J. Kolps, S. Kovaleņčiks, I. Kūkuojs, P. Līpeņš, D. Logins, J. Meikšāns, K. Mežuļs, A. Mežule, J. Opyncāns, J. Silinīks, I. Vucāns, A. Zarkevičs, V. Zeimaļs, J. Zvīdra i ct.), kod sovetu Krīvejā beja labtik vieleigi apstuokli mozumtautu kulturai raisteitīs. Sūpluok gruomotu latgalīši Krīvejā da 1937 godam izdeve i periodiku – laikrokstu „Taisneiba” (Novosibirkā) i žurnalu „Ceinis Karūgs” (Moskovā).

Gruomotu i presis izdūšonu latgaļu volūdā Krīvejā puotrauce Stalina režima 1937 – 1938 g. represejis, seviški osai pagrīztys pret mozumtautu iņteligeņceju i vadynuojušys mozumtautu (tymā vydā latgalīšu) mudruoku puorkrīvuošonu.

2007 godā Krīvejis Nacionalajā bibliotekā nūtyka latgalīšu gruomotu paruode "Latgaļu gruomotys Krīvejā (1917-1937)". Jamā akcents beja lykts iz 1917-1937 g. gruomotom, tok eksponatu vydā ītyka i agruokajūs laikavydūs izdūtys latgaļu gruomotys, globojamuos Krīvejis Nacionalajā bibliotekā.

== Nūruodis i olūti ==
{{commonscat|Russian National Library}}
* [http://www.nlr.ru/ Krīvejis Nacionaluos bibliotekys oficialuo teiklavīta]
* [http://www.nlr.ru/coll/onl/fonds_onl/lg/ Krīvejis Nacionaluos bibliotekys informaceja ap latgaļu izdavumu kolekceju]

{{Nūruodis}}

[[be:Расійская нацыянальная бібліятэка]]
[[bg:Руска национална библиотека]]
[[ca:Biblioteca Nacional Russa]]
[[cs:Ruská národní knihovna]]
[[de:Russische Nationalbibliothek]]
[[en:National Library of Russia]]
[[es:Biblioteca Nacional Rusa]]
[[fi:Venäjän kansalliskirjasto]]
[[fr:Bibliothèque nationale russe]]
[[he:הספרייה הלאומית הרוסית]]
[[id:Perpustakaan Nasional Rusia]]
[[it:Biblioteca nazionale russa]]
[[ja:ロシア国立図書館 (サンクトペテルブルク)]]
[[ko:러시아 국립도서관 (상트페테르부르크)]]
[[la:Bibliotheca Nationalis Russica]]
[[nl:Russische Nationale Bibliotheek]]
[[pl:Rosyjska Biblioteka Narodowa]]
[[pt:Biblioteca Nacional Russa]]
[[sv:Ryska nationalbiblioteket]]
[[uk:Російська національна бібліотека]]
[[vi:Thư viện Quốc gia Nga]]
[[zh:俄罗斯国家图书馆]]
