'''Oskars Kalējs''' (1902 — 1993) — [[Latvīši|latvīšu]] [[tapātuojs]], dzims i darejs [[Latgola|Latgolā]], tepiejs Latgolys [[Zemisvierīņs|zemisvierīņus]]. [[Daugpiļs nūvodtēmis i muokslys muzejs|Daugpiļs nūvodtēmis i muokslys muzeja]] īstateituojs.

Dzims 1902 g. apreļa 24 d. [[Rēznis apleiciņs|Rēznis apleiciņa]] [[Bieržgaļs|Bieržgalī]] latvīšu [[Īriednis|īriedņa]] saimē. [[Pyrmais pasauļa kars|Pyrmuo pasauļa kara]] godūs kūpā ar saimi laidīs bāgaleibā iz [[Krīveja|Krīveju]]. Vuicejīs [[Moskvys augstuo muokslys i taiseibys škola|Moskvys augstajā muokslys i taiseibys školā]] muokslyskai tehniskajuos dareitovuos (1920 – 1921 g.). Studiejs [[Latvejis muokslys akademeja|Latvejis muokslys akademejā]] (1921 – 1931 g.), beidzs [[Dobysvierīņs|dobysvierīņu]] [[Meistradareitova|meistradareitovu]] ar diplomdorbu ''[[Sakstygols]] – Latgolys zemisvierīņs'' (vad. V. Purvīts).

Studeju godūs aizadedzs ar viesturis tiemiešonu, [[Ernests Brastiņš|Ernesta Brastiņa]] vodoms pīsadalejs [[Zemgola|Zemgolys]] [[Piliskolns|piliskolnu]] aizmiereišonā. Piec studeju dzeivuojs [[Daugpiļs|Daugpilī]], darejs [[Daugpiļs vaļstiskais školuotuoju instituts|Daugpiļs vaļstiskajā školuotuoju institutā]] par zeimiešonys docātuoju, taipoš Daugpiļs krīvu i boltkrīvu gimnazejuos par školuotuoju. Nu 1927 g. pīsadalejs [[Paruode|paruodēs]].

O. Kalējs organiziejs [[Latvejis vaļstiskais viesturis muzejs|Latvejis vaļstiskuo viesturis muzeja]] Daugpiļs atdaļu (niule – [[Daugpiļs nūvodtēmis i muokslys muzejs]]) i nu 1938 da 1941 gods bejs [[Daugpiļs nūvodtēmis i muokslys muzejs|Daugpiļs muzeja]] viersinīks. Jis pīlasejs lelu i zeimeigu Latgolys [[Keramika|keramikys]] kolekceju. 1940 godā O. Kalējs pīsadaleja [[Latgolys dzīšmusvātki|Latgolys dzīšmusvātku]] organiziešonā. 1941 godā pajimts navaļā i izsyuteits, da Latvejis grīzīs 1958 godā. Paruodēs juo dorbi otkon izstotomi nu 1970 gods. [[Latvejis muokslinīku savīneiba|Latvejis muokslinīku savīneibys]] bīdrys nu 1991 g. [[personalparuode]] sariedeita [[Reiga|Reigā]] 1992 godā. Mirs 1993 g. janvara 16 d. Reigā.

Tepiejs Latgolys [[Zemisvierīņs|zemisvierīņus]] smolkai tonātā [[Izsaceiba|izsaceibā]], soveigai 30-tūs godu [[Stiļs|stiļam]].

{{DEFAULTSORT:Kalējs Oskars}}

[[Kategoreja:Zeimeigi Latgolys ļauds]]
