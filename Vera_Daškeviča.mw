'''Vera Daškeviča''' (Veronika Daškeviča, Veronika Daškevič, Vera Daškevič) - latgalīšu kulturys dareituoja, zeimeiga latgalīšu volūdys vuiceišonys metodike, latgalīšu školu vuiceibys gruomotu autore. 

Dzymuse 1898 g. [[Ribinišku nūvods|Ribinišku apleicīnē]]. Vuicejusēs [[Pīterpiļs]] latgalīšu školuotuoju kursūs. Bejuse školuotuoja [[Preili|Preiļūs]] i atsaceiguo par školu dorbu [[Viļāni|Viļānu]] apleicīnē. Nu 1920 g. dzeivuojuse Moskovā, darejuse Moskovys latvīšu-latgalīšu kulturvuiceibys brīdreibā „Prometejs” i ituos bīdreibys izdūtuvē. Padarejuse lelu dorbu latgalīšu volūdys populariziešonā, latgalīšu raksteibys vaicuojumu parādavuošonā i volūdys vuiceišonys metodikys darynuošonā latgalīšu školom. Stalina režima laikā 1937 godā represāta, atbejuse politiskā aizpsīstumā 20 godu. Myruse Tulys apgabaļa Aleksinā 1960 gods maja 10 dīnā.

Zeimeigs V. Daškevičys īlicīņs latgalīšu vuiceibā. Ap 1933 –1934 godu Krīvejā jau beja 79 latgaļu pamatškolys i 6 zemnīku jaunīšu školys, taipoš Ačinskā dareja latgalīšu pedagogiskais tehnikums (īstateits 1931 godā) i pi juo – latgalīšu školuotuoju kursi. Ap 1934 godu vysuos latgalīšu školuos 1 - 2 klasē vuiceibys nūtyka viņ pa latgaliskam. V. Daškevičys pīraksteituos i sastateituos gruomotys, vuiceibu programys i metodiskūs nūruodejumus SSRS vuiceibys tautys komisariats beja apstyprynuojs par oficialai izlītojamim Krīvejis latgalīšu školuos. Taipoš zeimeigi V. Daškevičys dorbi, kurymūs sprīsti latgalīšu raksteibys vaicuojumi, juos pīzynumi ap latgalīšu literaruos volūdys standartizaceju aktuali i šudiņ.

V. Daškevičys pīraksteituos gruomotys: 

* Latgalīšu volūdas mōceibas grōmota sōkuma školai. Gramatika un pareizraksteiba. II daļa. 3. un 4. klasem. — Moskova-Novosibirsks, 1934
* Ortografisku vyngrynōjumu krōjums. Pyrmō daļa. Napylnōs vydsškolas pīktai klasei. 
* Ortografisku vyngrynōjumu krōjums sōkuma školas ūtrai klasei. Ūtrō daļa. — Moskova, 1936
* Latgalīšu volūdas gramatika. Mōceibas grōmota napylnai vydsškolai. Pyrmō daļa. Fonetika un morfologija. Pīktō klase. — Moskova: , 1936

V. Daškevičys sastateituo gruomota:
*. Literaturas hrestomatija.2. d. :sōkuma školai : 4. klasei. - Moskova-Novosibirska, 1934 (kūpā ar A. Mežuli)

V. Daškevičys puorvārstuos i latgalīšim adaptātuos gruomotys:
 
* ''Grīslis M.''  Matematika latgališu školom: 2. moceibas gods /tulk. nu latv. vol. V. Daškevič. -  Moskova, 1928
* Dorbs. Losoma gromota latgališu školom: I. un II. školas godam. Porstrodojuši nu latvišu losomgromotas "Darbs" A. Eisuļs un V. Daškevič. - Moskova, 1926
* Oroju zeme: Abece-losomgromota / tulkoja un porstrodoja nu krīvu abecem «Наша нива — наша сила» un «Наша сила — советы» V. Daškeviča un [A.] Ei-
suļs. — Moskova, 1926
* Bārnim par zvārānim / sakūpōja un tulkōja V. Daškevič.  - Moskova, 1936
* Lauksaimisteibas rokstu krōjums / sakūpōja V. Daškevič. - Moskova, 1936 
* Daškeviča V. Padūmu cīms: Dorba gruomota cīmu školom deļ skaiteit-raksteit naprasšonas likvidiešonas; nu krīvu volūdas «Советская деревня» tulkoja un porstroduoja V. Daškeviča. — Moskova, 1930
* Barto A. Broleiši / tulkuoja V. Daškeviča; zeimiejumi E. Grīnvaļda. — Moskova, 1936
