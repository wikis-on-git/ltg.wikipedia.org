'''Neicgaļa Lelais akmiņs''' aba '''Neicgaļa Boltais akmiņs''' — [[Diervakmiņs|diervakmiņs]] [[Neicgaļa pogosts|Neicgaļa pogostā]], vysuleluokais akmiņs [[Latgola|Latgolā]] i vysā [[Latvejis Republika|Latvejis Republikys]] teritorejā.

Akmiņs atsaguļs [[Daugpiļs nūvods|Daugpiļs nūvoda]] [[Neicgaļa pogosts|Neicgaļa pogostā]], meža ceļu kristcelēs 6 km iz [[Reiti|R]] nu [[Neicgaļa dzeļžaceļa staceja|Neicgaļa dzeļžaceļa stacejis]]. Jis labi īsalej apleicejā [[Zemisvierīņs|zemisvierīnī]], papylda jū ar sovu sovpateigū formu. Akmiņa viersā izlauzta lela sproga, suonā īkolti 3 pakuopīni.

Māri:
* [[Garums|garums]] – 10,5 m;
* [[Plotums|plotums]] – 10,4 m;
* [[Augstums|augstums]] – 3,50 m;
* [[Apleikmārs|apleikmārs]] – 31,1 m;
* [[Vydums|vydums]] – 170 m3.

Akmiņs aptykts [[Neicgaļs|Neicgaļa]] mežu dzilīnē ap 1812 godu, tok itymā vītā stuoviejs godu tyukstūšys. Guodojams, ka jū atness [[Laduojs|laduojs]] - akmiņs irā labi saopoluojs, saškailuojs, leļkristaliskys rapakivi granita blučs. Valkūt rūbežu iz vyds [[Neicgaļa pogosts|Neicgaļa]] i [[Kolupa pogosts|Kolupa]] pogostu, akmiņs izlītuots kai rūbeža zeime. Nu 1977 gods jis apsorgojams kai vaļstiskuos zeimeibys [[Dobys pīminieklis|dobys pīminieklis]].

[[Daugpiļs apleiciņs|Daugpiļs apleicinī]] aizraksteitī [[Pīstuoškys|pīstuoški]] viestej, ka [[Valns|Valns]] saguoduojs aizdambēt [[Daugova|Daugovu]] i atrads cīši lelu akmini. Jis bejs par lels i par gryuts, partū izkrits Valnam nu rūku i palics guļūt tī, kur irā vēļ šudiņ.


[[Category:Latgolys dobys pīminiekli]]
