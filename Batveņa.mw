'''Batviņu virīņs''' - nūmīļuots tradicionalais iedīņs Latgolā i Sielejā.

Jaunūs sorkonūs batviņu virīni vyra kūpā ar vysom batviņu lapeņom. Kapcātu gali pavyra, dabēre ozboru. Vysaidu duorzuoju (batviņu, cukrabatviņu, kuopustu) lopys, leidz vareibai jaunuokys, nūmozgova i smolkai sagrīze kūpā ar sauveiti zaļūs cybuļu. Kod gale i ozbors pa pusei meiksti, sagatavātūs zaļumus līk pūdā, deļ garžys damat pypyru i lauru lopu. Vards, cikom vyss meiksts. Ād ar kriejumu. Batviņu virīni var ēsti i syltu, i soltu.

Gavieņa laikā Latgolā batviņu virīni taiseja bez galis: batviņus izvyra i nūlaupeja, sagrīze škēlem i salyka vyrtā atsaldātā iudinī. Itymā škeistumā īlyka nazcik maizis gorūzeņu deļ skuobuma i ryugšonys. Škeistumu turēja muolinī pūdā i par kaidom 24 stuņdem beja gotovs virīņs ar soldonskuobu garžu. Strēbe ar lizeikom, dakūzdami maizi. Kurūs nakurūs vydūs itaida batviņu virīņa bez galis sauce '''Uboga asnis'''.
