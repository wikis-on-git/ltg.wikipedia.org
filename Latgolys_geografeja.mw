Geografiskai Latgola izalikaliejuse iz [[Latgolys augstaine|Latgolys]] i [[Sielejis augstaine|Sielejis]] augstaiņu i [[Reitulatvejis zamaine|Reitulatvejis]], [[Mudovys zamaine|Mudovys]], [[Polacka zamaine|Polacka]] zamaiņu. Karaktereigais Latgolys [[zemisvierīņs]] ar [[Kaupris|kauprim]] i [[Līkne|līknem]] pasadarejs kai [[Laduojs|laduoja]] veicis rezultats geologiskajūs [[Ladslaiki|ladslaikūs]]. Latgolys pošys augstuos viersyunis pa vyscaureigajam (absolutajam) augstumam – [[Lelais līpkolns]] (289 m augšuok jiuru leidzīņa) i [[Dzierkaļu kolns]] (286 m augšuok jiuru leidzīņa) Rēznis nūvoda Kaunatys pogostā. Pa samiereigajam (relativajam) augstumam pyrmū vītu aizjam [[Dzierkaļu kolns]], jis pasaceļ augšuok apleicīnis par 89 metri. 

Latgolys pareizi sauc Zylūs azaru zemis, Azarzemis. Regiona līknēs atrassim net kaidu tyukstūšu azaru, nu jūs vysulelī – [[Lubuons]] (viersa laukums 8070 ha) i [[Rāzna]] (5756 ha). Vysudziļais Latgolys azars (65 m) – [[Dreidzs]]. Nu sovys pusis, Dagdys nūvodā asūšais Ješs tur vysuvaira azarsolu (69). Pa skaitam lelums Latgolys azaru saguluši [[Latgolys augstaine|Latgolys augstainē]].

Regionā taipoš namoz upu, tok juos vysumā napalelys. Poša leluo, poša skaistuo i kulturviesturiskai vysusvareiguo upe – [[Daugova]], ītakūša Latgolā nu Boltkrīvejis teritorejis. Gobola iz vyds Kruoslovys i [[Daugpiļs]], kurymā upe taisa pīcus leikumus i tak pa apmāram 40 m dziļu upleju, kod nakod sauc Latgolys Šveicarejis. Svareiguokys Daugovys datakys – Aivīkste, [[Rēzne (upe)|Rēzne]], Dubna, Malta. 

[[Reitulatvejis zamaine|Reitulatvejis zamainē]] izaplātuši leli pūri i peisi. Teiču pūrs aizjam lelu daļu Varakļuonu i Krystapiļs nūvodu. 

Meži sadz apmāram trešu daļu Latgolys teritorejis. Pūstumlatgolā stīpās egļu skuti, a car Daugovu – prīžu syli. Dīnavydlatgolys leluos dalis [[Zemisvierīņs|zemisvierīņam]] soveigys bārzu bierzs. 

Latgolā plotys kudrys atrastovys: Krīvu–Jersikys pūrs Leivuona nūvodā, Kreiču i Kreņovas pūri Cyblys i Kuorsovys nūvodā, Strūžānu pūrs Rēznis nūvodā, taipoš muola atrastovys: Vileks nūvoda Kuprovā, Leivuonā, Daugpiļs nūvoda Neicgalī. Celim stateit Latgolā lītoj dolomitu, kura pošleluos atrastovys pi Jākubmīsta. Daugovys uplejā i juos apleicīnē irā lelys smiļkšu atrastovys. Leivuona boltū kvarca smiļkti lītoj vītejuo stykla dareitova.

Klimats Latgolā koņtinentaluoks kai cytā Latvejis teritorejis daļā. Zīmys vys byun drupeit soltuokys i snīga pīkreit dreižuok i juo pasadora bīzuoka kuorta kai palykušajā Latvejis daļā, a vosorys syltuokys. Dagdā i [[Daugpiļs|Daugpilī]] registrāta vysuzamuo temperatura (–43 gradi C), i Daugpilī – absoluotuo vysuaugstuo (+36 gradi C). 

Deļ plotuo iudiņbaseina Latgolā lela iudiņa putnu, iudiņa kustūnis i molusku vysaideiba, a deļ pūru i peisu – lela pūstumu dzeivinīku i auguoju škiru vysaideiba. Lelajūs meža masivūs Latgolā apteikamys daudzejis taigys dzeivinīku škirys, kuru pīstuovi īceļoj nu Krīvejis (luoči, taigys kustūne i ct.). A Daugovys vacupē, Pīdrujis sausajuos pļovuos i cytuos smiļkšuotuos i atdareituos vītuos sateikamys daudzejis stepu i cytu dīnavydu dzeivinīku i auguoju škirys (tauryni, vabalis, voguli, sieņs i ct.). Latgolā pīskaiteits vaira kai 1850 vabaļu i vogulu škiru. 

Latgolā irā nazcik vaļsteibys sorgojamu dobys objektu – Teiču rezervats, sorgojamuos teritorejis apleik Dreidža, Istrys, Pildys i Odumovys azaru, taipoš 3 sorgojama [[Zemisvierīņs|zemisvierīņa]] apvydi – Sielejis, Viersdaugovys i Daugovys lūku. Jī izslyvuši caur sovpateigajim, daudzatmejeigajim vierīnim i sevišku dobys skaistumu. Bez tuo Latgolā irā daudzi cylvāka īriedeitu parku, a Daugpiļs nūvoda Neicgaļa pogostā atsaguļs miļža akmiņs (apleikmārs – 30,5 m, augstums 3,5 m).

;Pošys augstuos Latgolys viersyunis: ''Pasauka (Byušonys vītys nūvods i pogosts) – vyscaureigais augstums (augšuok jiuru leidzīņa) – samiereigais augstums (augšuok apleicīnis)''
* [[Lelais līpkolns]] (Rēznis nūv. Kaunatys pog.) – 289,3 m a. j. leidz. – 86 m
* [[Dzierkaļu kolns]] (Rēznis nūv. Kaunatys pog.) – 286,3 m a. j. leidz. – 89,2 m
* Dubuļu kolns (Rēznis nūv. Kaunatys pog.) – 273,8 m a. j. leidz. – 61,8 m
* Karaļu kolns (Rēznis nūv. Kaunatys pog.) - 272,2 m a. j. leidz. – 55,6 m
* Kromaņu kolns (Rēznis nūv. Kaunatys pog.) - 271,1 m a. j. leidz. – 53,8 m
* Dekšņa kolns (Rēznis nūv. Kaunatys pog.) - 266,5 m a. j. leidz. – 34,9 m
* Greizais kolns (Dagdys nūv. Aņdzeļu pog.) - 263,7 m a. j. leidz. – 60 m

;Poši lelī Latgolys azari: ''Pasauka (Byušonys vītys nūvods) – viersa pluots''
* [[Lubuons]] (Rēznis i Modyunis nūv.) – 8070 ha
* [[Rāzna]] (Rēznis nūv.) – 5756 ha
* Rušyuns (Ribinišķu nūv.) – 2373 ha
* Sivers (Kruoslovys nūv.) – 1759 ha
* Cierms (Ludzys nūv.) – 1261 ha
* Ješs (Dagdys nūv.) – 988 ha
* Lelais Ludzys azars (Cyblys nūv.) – 846 ha

;Poši dzilī Latgolys azari: ''Pasauka (Byušonys vītys nūvods) – vysulelais dziļums''
* [[Dreidzs]] (Kruoslovys nūv.) – 65 m
* Garais (Kruoslovys nūv.) – 56 m
* Iļdzs (Aglyunys nūv.) – 46 m
* Ormejs (Kruoslovys nūv.) – 43 m
* Ojuots (Dagdys nūv.) – 41 m
* Ričs (Daugpiļs nūv.) – 40 m
* Sventa (Daugpiļs nūv.) – 38 m

{{DEFAULTSORT:Latgolys geografeja}}

[[Kategoreja:Latgolys geografeja| ]]
