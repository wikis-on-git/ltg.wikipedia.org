'''Ontons Slyšāns''' — ailinīks, eisprozys autors, folklorys vuociejs i pietnīks, publicists, kulturys darbinīks. 

== Biografeja ==
O. Slyšāns dzims 1948. goda 28. decembrī Šķilbānu pogosta [[Stabļova|Stabļovys]] cīmā zemnīku Dominika i Annys Slyšānu giminī. Laikā nu 1948. goda da 1964. goda vuicejīs [[Upeite|Upeitis]] ostoņgadeigajā školā, nu 1964. da 1968. godam – [[Bulduru duorzkūpeibys tehnikums|Bulduru duorzkūpeibys tehnikumā]], īgivs duorzkūpa i biškūpa kvalifikaceju. Nu 1974. goda da 1980. nakluotīnē vuicejīs gleznīceibu i grafiku Moskovys Muokslys tautys universitatē, nu 1978. da 1984. goda nakluotīnē studiejs LLA, [[Jelgava|Jelgavā]] īgivs agronoma specialitati.

1968. godā da īsaukšonai dīnestā O. Slyšāns bejs struodnīks Bulduru sovhoztehnikuma duorzkūpeibys brigādē. Nu 1970.–1994. – kolhozā „Upītes” struoduojis par lūpkūpeibys brigaderi, ražuošonys īcirkņa vadeituoju, golvonū agronomu, nu 1988. goda – par saimnīceibys vadeituoju. Godu vāluok Upeitis pamatškolā suok vuiceit dobys muoceibu, zeimiešonu, Upeitis i Latgolys kultūrviesturi.

Nu 1995. goda – Upeitis bibliotekys bibliotekars i Kulturviesturis muzeja sabīdriskais vadeituojs. 1989. godā O. Slyšāns nūdybynuoja [[Rekava|Rekavys]] i Upeitis etnografiskūs ansambļus; nu 1989. goda jis voda [[Bolvi|Bolvu]] rajona Latgalīšu kulturys bīdreibu, organizej i voda Upeitis kasgodejūs [[Kūkova|Kūkovys]] nūvoda bārnu i jaunīšu kulturys svātkus, aiļu dīnys, kai ari mīlesteibys aiļu i dzīšmu festivalu „Upeitis Uobeļduorzs”. O. Slyšāns organizej ari Zīmeļlatgolys muokslinīku dorbu izstuodis. Kūpš 1994. goda – Rakstnīku savīneibys bīdrs. Juo vadeituos zemnīku saimnīceibys Jākupuoni GIGR (gruomotu izdūšonys rodūšuo grupa) izdūd ari O. Slyšāna gruomotys.

Kūpā sarakstejs i izdevs tyvai pi 30 gruomotom.

== Literaruo darbeiba ==
Literarū daiļradi Ontons aizsuoka [[Bulduri|Buldurūs]], vadeidams žurnalu [["Jaunība"]] 1972. godā pīsadalejs Jaunūs autoru seminarā [[Laidze|Laidzē]]. Pyrmuos publikacejis Bolvu rajona laikrokstā [["Vaduguns"]](1981, 27. jūnijā – treis ailis [[Škilbāni|Škilbānu]] pogosta izlūksnē, 16. julī – feļetons „Sīna laika bādys”. Aiļu kūpa „Rūtoj, sauleit…” publicāta žurnālā [["Karogs"]](1984, Nr. 10). 1991.godā ailis publicātys ari [[Ludza|Ludzys]] Literatu apvīneibys kūpkruojumā „Saule izkapts kuotā”. Izdūtys aiļu gruomotys obuos latvīšu volūdys tradicejuos – bārnim: „Raibī panti”(1991), „Lyugums sapneišam”(1992), „Pār gadskārtu Jānīts nāca”(1993), „Cik vējam krāsu?”(1994), „Zynomōs meikleitis”(1995), „Ziemneši”(1996), „Rūtaļu gods” (1997), „Rotaļa”(1998), „Nepareizais”(2000), „Laiks”(2001), „12”(2006); ailis pīaugušajim: „Tāvaine muna”(1992), „Lela ceļa maleņā”(1995), „Sovu liktini izsuopūt”(1996), „Ar myužeibu sasarunoj”(1997), „Upītes ābeļdārzs”(1998), „Liktiņdorbs”(1999), poēma „Olūta smielieja”(2000), „Tītupats”, (2007), „Salve Regina” (poema par radeišonu, 2008). Proza: eisfeļetonu gruomota „Šērve jeb kur tavi ideāli?”(1995), „Atnadzis jeb šis labvēlīgais latgaliskums”(2003), „Čipierkstneits jeb Apcirsto sakņu pieaudzēšana”(2010); ceļveds „No Balviem līdz Balkāniem”(1997), kūpkruojumūs – „Olūti” i „Tāvu zemis kalendārs” <ref>1. Paukšte, J., Rancāne, J., Saleviča, I., Vilčuka, I. Latgales kultūras darbinieki 2. Rīga: Jumava, 2008. 245 – 247 lpp.</ref> 

Kūpā ar sīvu školuotuoju Irēnu izaudzynuojuši četrus bārnus i tagad paleidz audzynuot mozbārnus. 
2000. godā Ontons Slyšāns apbolvuots ar [[Lelū folklorys goda bolva|Lelū folklorys goda bolvu]].

2007. goda Dzejis dīnuos Ontons sajēme apbolvuojumu par izcylu davumu regionalajā literaturā i par lobuokū nūvoda aiļu kruojumu "Tītupats".

2008. godā [[Vaļsts Kulturkapitala fonds]](VKKF) Ontonam Slyšānam pīškeira myuža stipendeju i Ordiņu kapituls apbolvuojs jū ar V škirys Atzineibys krystu. Latgalīšu kulturys goda bolvā [["BOŅUKS"]] īgivs bolvu nominacejā 2009. goda kulturys darbinīks <ref>3. Rancāne, A. Latgalīšu kulturys Goda bolva „BOŅUKS” 2009 laureati. </ref>.

Runojūt par daiļdorbu nūskaņu, bārnu ailis raksturoj sirsneiba, bārnu psihologejis izpratne i pazeišona. Tuos ir sarunys par vīnkuoršom, bārnim saprūtamom lītom, dorbim, pasaulis paruodeibom. Dzejā autors izmontoj dažaidys vuordu spēlis, jūkus, skaitomūs panteņus i pat buramvuordus. Latgaliski O. Slyšāns roksta sovā dzymtajā izlūksnē, na latgalīšu rokstu volūdā. Tys pīškir juo ailem kruosaineibu i savdabeibu, tei ir juo atškireibys i kvalitatis zeime.

Dzeja pīaugušajim ir pylna ar patīsi dzili izsuopātu mīlesteibu iz sovu tautu, ar skumu apziņu i sajyutu partū, ka jis ir piedejais sovā volūdā rokstūšais puorstuovs. Centraluo vīta ailēs – latgalīšu volūdai, viesturei i pošapziņai. Latgaliski latvyskuo pošapziņa ailēs pasaruoda veiriškeigi tīša, tei ir poetiskuos detaļuos zemei pīsaisteitys ailis, kas nasavaira socialuo osuma i tautiskuos izteiksmis.

Prozā figurej dzeivē nūsavārts personāžs – sābri, „pošu ļauds”. Centrā ir ideja par apdraudātajom pamatvierteibom – par dzimtū volūdu, zemi, tāvu sātu.<ref>2. B, Ināra. Slišāns Antons. http://www.balvurcb.lv/kb/?View=entry&EntryID=257 </ref>

== Ontons Slyšāns par sevi i sovom vierteibom ==
* '''Muns laiks ir''' tei munys dzeivis sapruoteiguo daļa, kurā es eju iz sovu dzeivis mierki.
* '''Muna telpa ir''' latgaļu apdzeivuotuo dzeivisvide.
* '''Muna kruosa ir''' palākuo. Tys ļaun maņ napuortraukti jū uzturēt teiru, kab byutu dzeivis pelieceigumā īraugoma.
* '''Muns pamats ir''' muotei i tāvam i munys dzymtys vacajīm ļaudīm maņ agrā bierneibā apziņā īlyktais tykumiskais montuojums i muna ticeiba lobajam.
* '''Muna'''...latgaļu volūda.<ref>Susātivs: myusdīnu latgalīšu aiļu antologeja. Rēzekne, Lagolys Studentu Centrs, 2008, 94 lpp.</ref>
Pseidonimi: '''Ceceļānu Ontiks, Jākupānu Jezups Mežavydūs, O.S., Petru Pīters, Ventnāburgu Jānis, Zars.'''

== Atsaucis ==
{{Reflist}}

'''Dažys nu O. Slyšāna publikacejom škārsteiklā'''
# Slyšāns, O. Dūrbuļuošonuos. http://www.latgale.lv/lg/news/article?id=3031
# Petru Pīters. Voi naaizmygušī var prosamūzt? http://www.latgale.lv/lg/news/article?id=3008
# Jākupānu Jezups Mežavydūs. Byus muna parteja! http://www.latgale.lv/lg/news/article?id=2987
# Petru Pīters. Kai izuorsteit Latvejis mugorkauļa suopi? http://www.latgale.lv/lg/news/article?id=2977
# Petru Pīters. Loba ūža, švaka dūša. http://www.latgale.lv/lg/news/article?id=2954
# Petru Pīters. Stepon, Stepon, kaida tev kule! http://www.latgale.lv/lg/news/article?id=2770

[[Kategoreja:Zeimeigi Latgolys ļauds]]
