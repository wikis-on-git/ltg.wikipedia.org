== Geografeja ==
:''Golvonais rakstīņs: [[Latgolys geografeja|Latgolys geografeja]].''
Geografiskai Latgola izalikaliejuse iz [[Latgolys augstaine|Latgolys]] i [[Sielejis augstaine|Sielejis]] augstaiņu i [[Reitulatvejis zamaine|Reitulatvejis]], [[Mudovys zamaine|Mudovys]], [[Polacka zamaine|Polacka]] zamaiņu. Karaktereigais Latgolys [[Zemisvierīņs|zemisvierīņs]] ar [[Kaupris|kauprim]] i [[Līkne|līknem]] pasadarejs kai [[Laduojs|laduoja]] veicis rezultats geologiskajūs [[Ladslaiki|ladslaikūs]].  

Latgolys pareizi sauc Zylūs azaru zemis, Azarzemis - regiona līknēs atrassim net kaidu tyukstūšu [[Azars|azaru]]. Regionā taipoš namoz upu, tok juos vysumā napalelys. [[Reitulatvejis zamaine|Reitulatvejis zamainē]] izaplātuši leli [[Pūrs|pūri]] i peisi. [[Teiču pūrs|Teiču pūrs]] aizjim lelu daļu [[Krystapiļs nūvods|Krystapiļs]] i [[Varakļuonu nūvods|Varakļuonu nūvoda]], taipoš nalelu daļu [[Modūnis nūvods|Modūnis nūvoda]].

== Klimats ==
Klimats Latgolā koņtinentaluoks kai cytā Latvejis teritorejis daļā. Zīmys vys byun drupeit soltuokys i snīga pīkreit dreižuok i juo pasadora bīzuoka kuorta kai palykušajā Latvejis daļā, a vosorys syltuokys. Dagdā i [[Daugpiļs|Daugpilī]] registrāta vysuzamuo temperatura (–43 gradi C), i Daugpilī – absoluotuo vysuaugstuo (+36 gradi C).

== Dzeivinīku pasauļs ==
Deļ plotuo iudiņbaseina Latgolā lela iudiņa putnu, iudiņa kustūnis i molusku vysaideiba, a deļ pūru i peisu – lela pūstumu dzeivinīku i [[Auguoji|auguoju]] škiru vysaideiba. Lelajūs meža masivūs Latgolā apteikamys daudzejis taigys [[Dzeivinīki|dzeivinīku]] škirys, kuru pīstuovi īceļoj nu [[Krīveija|Krīvejis]] ([[luocs|luoči]], [[Taigys kustūne|taigys kustūne]] i ct.). A [[Daugovys vacupe|Daugovys vacupē]], Pīdrujis sausajuos pļovuos i cytuos smiļkšuotuos i atdareituos vītuos sateikamys daudzejis stepu i cytu dīnavydu dzeivinīku i auguoju škirys ([[Tauryni|tauryni]], [[Vabalis|vabalis]], [[Voguli|voguli]], [[Sieņs|sieņs]] i ct.). Latgolā pīskaiteits vaira kai 1850 vabaļu i vogulu [[Škira|škiru]].

== Sorgojamī dobys objekti ==
Latgolā irā nazcik vaļsteibys sorgojamu dobys objektu – [[Rāznys nacionalais parks|Rāznys nacionalais parks]], [[Teiču rezervats|Teiču rezervats]], sorgojamuos teritorejis apleik [[Dreidža azars|Dreidža]], [[Istrys azars|Istrys]], [[Pildys azars|Pildys]] i [[Odumovys azars|Odumovys azaru]], taipoš 3 sorgojama [[Zemisvierīņs|zemisvierīņa]] apvydi – [[Sieleja|Sielejis]], Viersdaugovys i [[Daugova|Daugovys]] lūku. Jī izslyvuši caur sovpateigajim, daudzatmejeigajim vierīnim i sevišku [[Doba|dobys]] skaistumu.

== Verīs taipoš ==
* [[Latgolys geografeja|Latgolys geografeja]]
* [[Latgolys dobys pīminiekli|Latgolys dobys pīminiekli]]

{{DEFAULTSORT:Latgolys doba}}

[[Category:Doba]]
[[Category:Latgolys doba]]
[[Category:Latgolys dobys pīminiekli]]
