[[Fails:Sigmund Freud LIFE.jpg|right|200px|thumb|Fraņcs Trasuns]]
'''Fraņcs Trasuns''' ({{vol-lv|Francis Trasuns}}; 1864 gods leita m. 16 d. [[Sakstagols|Sakstagolā]] — 1926 gods sulu m. 6 d. [[Reiga|Reigā]]) — zeimeigs latgalīšu i latvīšu kulturys i gareigais dareituojs, vaļstsveirs i literats. Vysu myužu aizajiems ar [[latgaļu volūda|latgaļu volūdys]] i kulturys aizstuoviešonu.

== Biografeja ==
Vuiciejīs vītējuo pogosta školā, Jelgovys ģimnāzejā, Pīterpilī, nu 1883 leidz 1887 godam gareigojā seminarā i nu 1887 leidz 1891 godam goreigojā akademejā, beidz kai teologejis magistrs. Piečuok, nu 1902 goda — profesors Pīterpiļs gareigojā seminārā, kur izceikstiejs tīseibys vuiceibom nūtikt pa daļai latgolīšu volūdā, nu 1904 goda taipoš gareiguos tīsys bīdrys.

Cikom [[Latgola]] bejuse Vitebskys guberņā, cīši ceikstiejīs par tīseibom izdūt gazetys latgalīšu volūdā ar lateiņu, a na kirelicys literim<ref>[http://www.rezeknesbiblioteka.lv/index.php?option=com_content&view=article&id=285:francis-trasuns-lielais-latgalietis&catid=163:par-izstadem-cb&Itemid=104 ''Francis Trasuns – lielais latgalietis'']</ref>.

1906 godā ībolsuots Krīvejis Vaļsteibys Dumā, kur kai pyrmais nu latvīšim aizaprasejīs muižnīku privilegeju nūceļšonu, 1905 goda revoļucejā cītušū amnesteju i arhaiskūs Latgolys agruoruos sistemys reformu<ref name="al">Amazing-Latvia.Lv — [http://www.amazing-latvia.lv/personas/a_z/francis_trasuns/ ''Francis Trasuns'']</ref>.

Jiems daļeibu 1917 goda lopu m. 9 i 10 d. Latgolys kongresa organiziešonā, kur sakstiejs dasaškieršonu cytim Latvejis kulturviesturiskim nūvodim, ībolsuots nu kongresa Latgolys Tamlaiceiguo Zemis Padūmē. Vīnulaik dorbuojīs Nacionaluos Tamlaiceiguos Padūmis komitetā, kas sastota Satversmis projektu<ref name="al" />.

1918 goda solnys m. 18 d. kai Tautys Padūmis bīdrys pīsadoluos Latvejis Republikys napavaļdeibys pasludynuošonā<ref name="al" />.

Pyrmuos i Ūtruos Seimys deputats, Pyrmuos Seimys prezideja bīdris, īkšlītu ministra bīdris [[Kārlis Ulmanis|Kārļa Ulmaņa]] Tamlaiceiguo Vaļdeibā. Ūtrajā Seimā ībolsuots ar vairuok bolsim kai Kārlis Ulmanis, [[Rainis]] ci [[Juoņs Čakste]]. Kai deputats īģivs finansisku atspaidu [[Rēzne|Rēznis]] Tautys Piļs stateibai i Latgolys teatra satasei<ref name="al" />. 

Akteivs publycists i literats, dybynuojs i vadeijs žurnalu „Zemnīka draugs” (1920) i laikrokstu „Zemnīka Bolss” (1924—1926)<ref name="al" />.

Pretivējīs Latgolys rusifikacejis i polonizacejis centīnīm, par kū arī ītics konfliktā ar cīši puolskuos katuoleibys vadeibu, 1926 godā piec papeiža [[Pijs IX|Pija IX]] bullis atstateits nu katuoļu bazneicys. Mierst Reigā tai pošā godā ar sirdstrīku piec tam, kod tūp prodzeits nu Leldīnu dīvakolpuošonys Reigys Jākoba bazneicā<ref name="al" />.

1998 godā piec Seimys deputātu dadaris bazneicys kliera kongregaceja izzeist ekskomunikaceju par nadybynuotu<ref name="al" />.

[[Juoņs Čakste]] par jū saciejs: „Fraņcs Trasuns īlyka [[Latvejis ģerbs|Latvejis ģerbā]] trešū zvaigzni — [[Latgola|Latgolu]]”.

== Nūruodis i olūti ==
{{nūruodis}}

{{DEFAULTSORT:Trasuns, Francs}}
[[Kategoreja:Zeimeigi Latgolys ļauds]]
